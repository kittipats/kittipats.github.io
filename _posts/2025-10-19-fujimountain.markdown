---
layout: post
title:  "โคฟุ - แคมป์โคอัน - ภูเขาไฟฟูจิ"
date:   2025-10-19 16:10:00 +0800
categories: blog
---

ภูเขาไฟฟูจิดูได้จากหลายมุมมอง  Hokusai ให้มา 36 มุมมอง แต่เอาจริงๆ แล้ว มุมมองมีได้เป็นล้านเพราะภูเขาไฟลูกนี้สูงมาก อยู่ชิบะก็ยังมองเห็น

เมื่อเดือนกรกฎา 2025 เราตัดสินใจว่าต้องไปดูภูเขาไฟฟูจิสักมุมมองหนึ่ง เหตุคือเราไม่เคยเห็นภูเขาไฟฟูจิเลยทั้งที่ไปญี่ปุ่นมาเกือบจะ 10 ครั้งแล้ว แม้กระทั่งหลายปีก่อนได้นั่งโทไคโดะชินคันเซ็น พอผ่านช่วงภูเขาไฟฟูจิ สิ่งที่พบก็คือเมฆหมอกปกคลุมเป็นส่วนมาก เห็นเป็นท้องฟ้าขาวๆ อยู่อย่างนั้น 

จึงเป็นสาเหตุให้เรามาอยู่ที่สถานีโคฟุ จังหวัดยามานาชิในตอนนี้

และถ้าพูดถึงยามานาชิ ต้องพูดถึงหุบเขา ไวน์ เบคอน ชีส เหมือนที่เมืองไทยพูดถึงเขาใหญ่ และฟาร์มโชคชัย นอกจากนั้นต้องพูดถึง anime เรื่อง Mono และ Yuru Camp (ซึ่งเป็นผลงานจากคนเดียวกัน) โดยเฉพาะเรื่อง Yuru Camp ที่เกี่ยวกับแก๊งเด็กหญิงที่ชอบการไปกางเต็นท์ตามสถานที่ธรรมชาติต่างๆ รอบๆ จังหวัดยามานาชิ เป็นการ์ตูนแนวสบายๆ ฮีลใจในวันที่ปวดร้าว

รถไฟสายมิโนบุเป็นฉากหลังสำคัญของเรื่อง Yuru Camp เป็นรถไฟสายที่ตัวละครหลักใช้เดินทางจากบ้านไปโรงเรียน  เราจะใช้รถไฟสายเดียวกันนี้ไปยังสถานี kai-tokiwa เพื่อนั่งรถแท๊กซี่เดินทางต่อไปยังทะเลสาบโมโตสุ ว่าด้วยชื่อหลายสถานีบริเวณนี้ที่มีคำว่า kai นำหน้า นั้นเป็นชื่อเก่าของเมืองโคฟุ ย้อนไปสมัยที่ Hokusai สร้างงานภูเขาไฟฟูจิใน 36 มุมมอง หลายมุมมองระบุว่ามาจากจังหวัด Kai นั่นก็คือโคฟุนั่นเอง

ตัวเมืองโคฟุเป็นแอ่งกลางหุบเขาล้อมทั้ง 4 ทิศ ทำให้ฤดูร้อนจะร้อนแบบต้องร้องขอชีวิต ทำให้เราไม่กล้าออกนอกตัวสถานีที่เปิดแอร์เย็นชุ่มฉ่ำ จากสถานีโคฟุไปสถานี Kai-Tokiwa มีระยะทาง 36 กิโลเมตร แต่เนื่องจากรถไฟเป็นสาย local จอดทุกป้าย และแต่ละป้ายก็จอดแช่นานๆ หวานเย็น ทำให้เราต้องใช้เวลา 1 ชั่วโมงในการเดินทางระยะทางส่วนนี้

รถไฟวิ่งผ่านแอ่งที่ราบทางใต้ของเมืองโคฟุไปช้าๆ พร้อมด้วยนักเรียนที่เพิ่งเลิกเรียนเข้ามามากมาย แต่แน่นอนว่าไม่ลุกจากที่นั่งให้หรอก หัดยืนออกกำลังกายกันซะบ้าง  แต่แล้วนักเรียนเหล่านั้นก็ลงไปอย่างรวดเร็วเพียงไม่กี่สถานี จนมาถึงสถานี Kajikazawaguchi ก็แทบไม่เหลือใครบนรถเลย นอกจากกลุ่มนักเรียนชาย จองที่นั่งยาวๆ นอนเล่นมือถือเหลวไหลไปวันๆ สถานีนี้จะเป็นสถานีสุดท้ายของสาย Minobu ที่จะวิ่งในแอ่งของเมืองโคฟุ เพราะหลังจากนี้ รถไฟจะถูกขนาบข้างด้วยหุบเขาและแม่น้ำ แต่เราก็ต้องพยายามไม่ให้เผลอหลับเพราะจะกลับมาไม่ได้ถ้านั่งเลยป้าย

![kai-tokiwa station](/assets/images/20251019_kaitokiwastn.jpeg)

ในที่สุดก็มาถึงสถานี Kai-Tokiwa เมื่อลงมาก็จะพบป้ายหน้าสถานีขนาดใหญ่ว่า “ฉันชอบ Yuru Camp มาก” ที่นี่คือสถานีที่ Nadeshiko ใช้ขึ้น-ลงเดินทางไปโรงเรียนทุกวัน ถนนสายเล็กๆ จากสถานีนี้ที่เชื่อมไปยังทะเลสาบโมโตสุ ตามท้องเรื่องก็ยังเป็นบ้านของ Rin Shima ด้วย (ซึ่ง location นั้น ของจริงเป็นสถานีส่งน้ำข้างทางเฉยๆ)

แท็กซี่ที่ติดต่อไว้มารอเราแล้วตามนัด เขาจะพาเราไปส่งที่ลานแคมป์โคอัน  ระหว่างทางเขาถามเราว่ารู้จัก Yuru Camp มั้ย แล้วก็เอาแม่เหล็กติดตู้เย็นลายโปรโมท Yuru Camp SS3 มาให้เป็นของที่ระลึก นับว่าอุตสาหกรรมการท่องเที่ยวทั้งย่านนี้ Yuru Camp แบกเอาไว้แต่เพียงผู้เดียว

เมื่อเรามาถึงที่ลานแคมป์ ก็ทำการเช็คอิน cabin บ้านที่จองไว้ เขาเอาตะกร้าใส่ผ้าคลุม Futon กับเครื่องครัวมาให้ รวมทั้งเก้าอี้สนาม โต๊ะสนามที่เช่าเอาไว้ ทั้งหมดนี้เราต้องเอาไปเก็บไว้ที่ cabin  แล้ว cabin อยู่ตรงไหน? เราไม่ได้คิดว่ามันจะไกลจากจุดที่ทำการเช็คอินมาก  แต่คำตอบที่ได้รับก็น่าสะเทือนใจ เพราะเราต้องลงเนินจากจากตรงนั้นไป เดินผ่านห้องน้ำและจุดกางเต็นท์ริมทะเลสาบ เลียบไปเรื่อยๆ แล้วเดินย้อนขึ้นเนินเล็กๆ เพื่อไปยัง cabin สิริรวมระยะทาง 1 กิโลเมตร ที่เราต้องเดินพร้อมหอบข้าวของที่กล่าวมาทั้งหมดติดตัวไปด้วย ซึ่งอันที่จริงคนที่จะมาที่นี่ต้องขับรถมาอยู่แล้ว ระยะทางเท่านี้ หอบข้าวของเท่านี้ จึงไม่ใช่ปัญหาอะไรมาก แต่ไม่ใช่สำหรับเราที่นั่งแท็กซี่มา

![fuji in front of kouan camp office](/assets/images/20251019_fujiatmotosu.jpeg)

ระหว่างที่กำลังคิดว่าจะแก้ปัญหาอย่างไร ก็เพิ่งสังเกตเห็นภูเขาไฟฟูจิตรงข้ามประตูสำนักงานแคมป์ ช่วงนี้เป็นฤดูร้อนเราจึงไม่เห็นหิมะบนยอดเขา แต่ดินบนยอดเขาเราเห็นเป็นสีแดงๆ ที่น่าจะมาแสงพระอาทิตย์ ตัดกับสีดำๆ เขียวๆ ที่บริเวณฐานภูเขา มุมมองภูเขาไฟฟูจิด้านแคมป์โคอันมีความโด่งดังเพราะเป็นมุมมองภูเขาไฟฟูจิที่อยู่ในแบงค์พัน (รุ่นเก่า) ของญี่ปุ่น มีที่มาจากรูปถ่าย “Spring by the Lake" ของโคโย โอคาดะ และถ้าวัดองศามุมมองจากรูปถ่ายนั้น กับจุดที่เรายืนอยู่ตอนนี้ เชื่อว่าน่าจะเป็นจุดเดียวกัน

เมื่อได้สติ เราก็ต้องกลับไปแก้ปัญหาที่เราก่อขึ้นมาเอง เราตอบตกลงที่จะหอบของทั้งหมดเดินลงเขาไป แต่ขอฝากตะกร้าไว้ตรงนี้ก่อนแล้วเราจะขึ้นมาเอาไปภายหลัง  ที่ฝึก hyrox ไว้นับว่าไม่สูญเปล่าจริงๆ  เราเดินลงเขาแล้วพบว่าทางชันมากกว่าที่คิดไว้ และทางยาวไกลกว่าที่คิดไว้ สรุปคือที่คิดไว้นั้นผิดทั้งหมด ของจริงคือลำบากมากไอ้การ์ดมึง   เราใช้เวลาสักพักก็มาถึงหาดริมทะเลสาบ เป็นจุดของคนที่มากางเต็นท์ กินข้าว เล่นน้ำ เล่น SUP ตามสภาพอากาศที่เอื้ออำนวย  เราเดินผ่านจุดเหล่านั้น แล้วย้อนขึ้นเนินเล็กๆ อีกฝั่ง ก็เจอ cabin ของเราทันที  คาดว่าน่าจะเป็นจุดที่สร้างมาใหม่ เพราะมันดูใหม่มาก และหน้าประตูก็มีตะกร้าผ้าคลุม futon และเครื่องครัวที่เราทิ้งไว้ข้างบนมาวางไว้ น่าจะเป็นเจ้าหน้าที่ที่ขับรถวนมาวางไว้ด้วยความเมตตาเวทนา 

เปิดเข้าไปใน cabin พบสิ่งอำนวยความสะดวกพร้อมสรรพ มีเครื่องปรับอากาศ มีตู้เย็น มีเตาไฟ ห้องอาบน้ำ ห้องส้วม โต๊ะทำงาน  ถ้าลาออกจากงานก็อยากมานั่งโง่ๆ อยู่ที่นี่สักสามเดือน  เราเปิดถุงอุปกรณ์ตั้งแคมป์ที่เช่าเอาไว้ ซึ่งมีเก้าอี้ กับโต๊ะสนาม ไว้ใช้วางตรงระเบียงบ้าน พร้อมกับ tarp ที่เราไม่รู้ว่ากางยังไง ก็เลยไม่กางก็แล้วกัน เราจัดแจงเอาข้าวกล่องที่ซื้อมาจาก supermarket ที่สถานี kofu ออกมากินที่ระเบียงพร้อมรับชมภูเขาไฟฟูจิ ที่ถูกต้นไม้หน้าบ้านบังไปครึ่งหนึ่ง

![view from the cabin](/assets/images/20251019_thecabin.jpeg)

ภูเขาไฟฟูจิจากมุมมองนี้เป็นรูปโคนสมมาตรสวยงาม เหมือนรูปวัตถุบูชาของชาวเมืองโธรนในวรรณกรรมปรัชญาของโฮเฮ หลุยส์ บอร์ชุส  ในเรื่องนั้น ชาวโธรนมีความเชื่อว่าความคิดและประสาทรับรู้เท่านั้นที่เป็นสิ่งที่สำคัญและเที่ยงแท้ ส่วนตัววัตถุที่เป็นของภายนอกจิตนั้นจะมีจริงหรือไม่เป็นเรื่องไม่สำคัญ เช่นว่าตัวเราที่กำลังถือโอนิกิริ นั่งอยู่บนเก้าอี้สนาม นั่งมองภูเขาไฟฟูจิอยู่นี้ ในโลกวัตถุรอบตัวเราอาจไม่มีภูเขาไฟอยู่ตรงหน้า มือเราไม่ได้ถือโอนิกิริ ตูดเราไม่ได้สัมผัสกับเก้าอี้สนาม ทั้งหมดอาจเป็นจิตนิมิตความรู้สึก และภาพจำขึ้นมา เช่นนี้ก็ถือว่าไม่ใช่เรื่องน่าตกใจ เพราะแค่ข้อเท็จจริงที่ว่าเราเห็น เรารู้สึกนั้นก็เพียงพอแล้วที่จะบอกว่าทั้งหมดคือสิ่งที่จริง

เราลงไปเดินริมทะเลสาบ แล้วพบว่าน้ำไม่ได้ใสมากนัก เป็นผลพวงจากการปล่อยปลาเทราต์สนับสนุนกิจกรรมตกปลา การท่องเที่ยว ที่เริ่มทำมาตั้งแต่สมัยเมจิ  แต่ถึงกระนั้นก็มีคนมาจอดรถตั้งเต็นท์เต็มหาดทั้งที่วันนี้เป็นวันธรรมดา และไม่ใช่ช่วงปิดเทอมใดๆ นับว่าการ์ตูน Yuru Camp ประสบความสำเร็จในการกระตุ้นการท่องเที่ยวในบริเวณนี้มาก ช่วยบรรเทาความแออัดกระจุกตัวในย่านทะเลสาบคาวาคุจิได้

[แทรกรูป]

เราวางแผนว่าจะมาอ่านหนังสือ จะมาเล่นเกม จะมาเขียนหนังสือ จะมาทำอะไรหลายอย่าง แต่สุดท้ายก็ได้แต่มานั่งโง่ๆ จนเวลามืดค่ำ เราพบว่าภูเขาไฟฟูจิมีควันพุ่งออกจากเชิงเขาปลิวไสวอยู่ 2-3 ชั่วโมง พอตกพลบค่ำควันก็หายไป โดยที่ตัวภูเขาเริ่มเป็นสีชมพู และเปลี่ยนเป็นสีแดงตามลำดับ เชิงเขาด้านซ้ายมีดวงไฟสองสามจุดเปิดกระจายอยู่ น่าจะเป็นทางเดินขึ้นเขา และเป็นไฟของ cabin ที่พักของคนปีนเขา  วัฒนธรรมการปีนเขาของที่นี่ เน้นความปลอดภัย ใครมาขึ้นยอดเขาฟูจิ ต้องจองที่พักระหว่างทางเอาไว้ ห้ามหวังจะปีนรวดเดียวภายในวันเดียวเด็ดขาด และควรต้องมาถึงที่พักก่อนเวลาบ่ายสามด้วยจึงจะถูกมารยาท

นั่งโง่ๆ จนถึงสองทุ่มกว่าก็เริ่มรู้สึกตัวว่าจะนั่งโง่ๆ ต่อไปไม่ได้อีกแล้วเพราะอากาศหนาวมาก และเสื้อคลุมเดินป่าบางๆ ก็ไม่ช่วยแก้ปัญหาอะไรอีกต่อไป  เรากลับเข้าห้อง ปู futon แล้วนอน  คืนนั้นเราฝันว่าเราเดินออกไปที่ทะเลสาบอีกครั้ง กลางทะเลสาบมีรูปทรงเรขาคณิตสามมิติลอยบนฟ้าบ้าง จมน้ำบ้าง กระจัดกระจาย มีทั้งรูปลูกบาศก์ รูปโคน รูปทรงกระบอก ฯลฯ  เราเดินออกไปบนทะเลสาบ เหยียบอยู่บนรูปทรงกล่องยาวๆ เพื่อจะได้ดูวิวภูเขาไฟฟูจิตอนพระอาทิตย์ขึ้นแบบเต็มตา  แต่แล้วก็มีคนกระโดดจากข้างหลัง ไปยืนอยู่บนรูปทรงพีระมิดที่อยู่ด้านหน้าเราพอดี เราเลยต้องด่าไปว่ามาบังเราทำไม ที่บนรูปทรงอื่นมีให้ยืนตั้งเยอะแยะทำไมไม่ไปยืน มาช้าก็ไปอยู่ข้างหลังสิ ทำไมไม่มีมารยาท แล้วเราก็ตื่นพอดีพร้อมพบว่าพระอาทิตย์ขึ้นไปหลายชั่วโมงแล้ว ฟ้าสว่างหมดแล้ว แต่เราก็ยังโกรธอยู่ดีมายืนบังเราได้ไง

เราเก็บของ check out แล้วเยี่ยมชมโซนของที่ระลึก พบว่า merch Yuru Camp ของที่นี่ จัดหนักจัดเต็มมาก เป็นอนิเมะที่สร้างรายได้ สร้างอาชีพให้กับชุมชนอย่างแท้จริง  เรานั่งรถบัสไปยังสถานีคาวาคุจิเพื่อจะต่อรถไฟกลับเข้าโตเกียว ระหว่างทางผ่านป่าอะโอคิงะฮาระ ที่ลือกันว่าเป็นป่าฆ่าตัวตาย ในทางธรณีวิทยา ทั้งบริเวณคือทุ่งลาวาที่ไหลออกมาจากภูเขาไฟฟูจิ ทำให้พื้นป่าทั้งบริเวณมีลักษณะตะปุ่มตะป่ำ มีซอกหลืบ ซอกหิน กองพะเนิน เกะกะทั่วบริเวณ อีกทั้งยังมีถ้ำประปรายซึ่งเราจะไม่แวะเพราะเหนื่อย

เรานึกถึงดราม่าในบอร์ดมาบุญครองในเวบพันทิพสมัยก่อนที่มีคนอ้างว่ามาวิ่งรอบทะเลสาบคาวาคุจิตอนเที่ยงคืน แล้วก็มาหลงป่าบริเวณนี้ ซึ่งหากเป็นจริงก็ต้องเป็นคนที่วิ่งเก่งมากเพราะจากตัวเมืองคาวาคุจิมาตรงนี้ มีระยะทางเกือบ 20 กิโลเมตร  แต่ก็แน่นอนว่าภายหลังนักสืบในเวบพันทิพก็ออกมาบอกว่าเป็นไปไม่ได้ ส่วนภาพถ่ายของเจ้าตัวที่เอามายืนยัน มาเทียบลงบนแผนที่แล้วก็ไม่ไกลจากตัวเมืองคาวาคุจิมากนัก ดราม่าทั้งหมดเกิดขึ้นในยุคที่ยังไม่มี smartphone ไม่มี google street ใช้กว้างขวาง แต่ก็ยังมีคนไขปริศนาได้

ก่อนรถบัสจะถึงสถานีคาวาคุจิไม่กี่เมตร รถวิ่งผ่านร้าน lawson ที่ค่อนข้างใหญ่ ด้านหลังของร้านมองเห็นวิวภูเขาไฟฟูจิแบบพอดี ด้านล่างของร้านเต็มไปด้วยนักท่องเที่ยวมากมาย ตรงนี้นี่เองที่เป็นจุดถ่ายรูปของอินฟลูเที่ยวญี่ปุ่นทั้งหลาย  ภูเขาไฟฟูจิดูได้จากหลายมุมมอง จะมาดูมุมมองนี้อีกสักมุมก็ไม่เป็นอะไร  แต่ถ้าคนคิดว่ามุมมองนี้เป็นมุมมองเดียวที่ต้องมาดู ก็น่าเสียดาย