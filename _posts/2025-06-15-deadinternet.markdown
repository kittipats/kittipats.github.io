---
layout: post
title:  "Dead Internet Theory"
date:   2025-06-15 20:00:00 +0800
categories: blog
---
เราไม่อ่านคอมเม้นต์ใต้โพสอะไรในอินเตอร์เนตอีกแล้ว เราไม่เชื่ออะไรที่ว่ากันว่าเป็นความเห็น "ชาวเน็ต" อีกต่อไปแล้ว เราใช้โซเชี่ยลเพื่อค้นหาว่าคนส่วนใหญ่คิดเห็นอย่างไรไม่ได้อีกแล้ว  นั่นก็เพราะเราไม่สามารถพิสูจน์ได้ว่าคอมเม้นต์เหล่านั้นเป็นข้อความที่เขียนโดย generative ai หรือไม่ คนที่โพสเป็นแอคเค้าท์จริงหรือปลอม คนที่สมทบมาไลค์เพื่อดันให้มันขึ้นมาด้านบน เป็นโปรแกรมหรือเปล่า  โพสที่คนดูเยอะๆ เกิดจากคนมาดูจริง หรือไปจ้างโรงงานสร้าง engagement ในจีน ในเวียดนามมาทำยอด

อินเตอร์เนตหลัง generative ai กลายเป็นสถานที่อ้างว้าง เดียวดายอย่างลึกซึ้ง แต่ที่แย่กว่านั้นคือ generative ai ยังพิสูจน์ได้แล้วว่าความมีเหตุมีผลไม่ช่วยแก้ไขปัญหาอะไร  ไม่ว่าเราจะเลือกทางเลือกใด generative ai ก็สามารถประกอบสร้างข้อความที่มีเหตุผลน่าเชื่อถือมารองรับได้อยู่ดี ที่มนุษย์ยึดถือเหตุผลกันไปนั้นก็เพราะแค่ต้องการหลักอะไรไว้เกาะเกี่ยวให้สบายใจไปวันๆ ทั้งที่จริงตนเองไม่ได้รู้ว่าเหตุผลนั้นมันจะช่วยคลี่คลายปัญหาความขัดแย้งหรือไม่ ดังนั้น ถ้าใครอยากให้สังคมเห็นไปในทางใด ก็แค่สั่งให้ ai สร้างข้อความสนับสนุนความคิดนั้น แล้ว auto spam มันผ่านหลายๆ บัญชีที่ไม่ใช่คนจริง ใช่แล้ว เราหมายถึงทุกๆ ความคิด: วัคซีนไม่ดี, การเคารพกฎหมายเป็นเรื่องแย่, ความรู้คือความชั่ว, เขมรเลวต้องเนรเทศ ฯลฯ

เราเข้าใจแล้ว ว่าทำไมถึงมี post-modernism movement หลังสงครามโลกครั้งที่ 2  ทำไมนักคิดที่ควรจะมีสติ มีความรู้ถึงออกมารื้อหลักการ เหตุผล ที่นักปรัชญาในอดีตสร้างสมกันมา  ทำไมกล้าออกมาค้านโสเครติสว่าภาวะจำลอง (simulacrum) ที่คนสร้าง และบิดเบือนมาจากความจริง ท้ายที่สุดก็อาจกลายเป็นความจริงเสียเองได้   เรากำลังอยู่ในภาวะที่มีข้อความน่าเชื่อถือโผล่มาหน้า feed โผล่มาในหน้ากระดาษการบ้านนักเรียน โผล่ลงบนเอกสารมากมายทั้งจากเอกชนและราชการ และทั้งหมดถูก treat แบบจริงจัง  แต่ว่าเบื้องหลังข้อความเหล่านั้นไม่มีคนที่คิด ที่เชื่อตามที่เขียนมาอยู่จริงๆ  เป็นแค่รูปสัญญะว่างเปล่าที่สร้างมาเพื่อให้พรรคการเมืองได้ความนิยม เพื่อสร้างภาพจำด้านลบต่อบุคคลเป้าหมาย เพื่อขอคะแนน เพื่อขอเงิน เพื่อให้บรรลุเป้าประสงค์เฉพาะหน้าไปวันๆ

เหล่านี้ทำให้เรารู้สึกเศร้ามาก ทำให้เป็นโรคซึมเศร้า โลกนี้มันน่าหดหู่  ยิ่งพวก ceo tech ทั้งหลายเอา ai มาขายในฐานะเป็นเพื่อนคุยเอย เป็น content creator ที่มาแทนมนุษย์ 100% เอย ก็ยิ่งรู้สึกเสียดายสติปัญญาที่น่าจะเอามาทำให้โลกมันงดงามกว่านี้ อ้างว้างน้อยลงกว่านี้  หรือนี่คือผลของการเน้นแต่ stem แล้วดูแคลน liberal arts กันมาเป็นสิบๆ ปี คนทั้งโลกเลยต้องมาใช้กรรม ได้แต่นั่งคุยกับบอทไป ชีวิตจิตใจเลือดเนื้อคนเป็นๆ มันเป็นยังไงไม่ต้องสนใจกันแล้ว

ทุกวันนี้ เราอยู่อย่างหวาดระแวง ความคิดอะไรใหม่ๆ ที่ขัดหรือแย้งกับความเชื่อที่เราเข้าใจก่อนปี 2022 เราจะขอสงสัยไว้ก่อนแล้วไปตรวจสอบเอง ภาพถ่ายอะไรที่ดูน่าสนใจเกินไป เราก็จะขอตรวจด้วย  เรื่องข่าวต่างๆ ก็ต้องไปดูจากนักข่าวที่มีตัวตน เช่น หมาแก่ อาจารย์วีระ จอมขวัญ ฯลฯ ไม่ใช่ไปหาตามทวิตเตอร์เหมือนแต่ก่อน

และถ้าเราอยากรู้ว่า “คนส่วนใหญ่” คิดต่อเรื่องนั้นๆ อย่างไร เราจะพยายามไปถามสุ่มๆ จากคนจริงๆ ที่เราเจอมาประมาณ 5 คนเพื่อหาค่าเฉลี่ย แทนที่จะไปดูตามไลค์ ตามช่องคอมเม้นต์

เราต้องกลับไปรับสื่อแบบเดิมๆ เพราะ generative ai กับโปรแกรมบอทต่างๆ ทำให้อินเตอร์เนต ตายไปเรียบร้อยแล้ว
