---
layout: post
title:  "USJ Nintendo World"
date:   2025-04-28 00:10:00 +0800
categories: blog
---

เราชอบเล่น Mario มาก โดยเฉพาะ Super Mario 3 นั้น เราคิดว่ามันเป็นเกมที่ดีที่สุดที่เราเล่นในชีวิต  เครื่องกีดขวางนานา การออกแบบ platform รูปแบบต่างๆ ที่ต้องให้เราเดิน กระโดด ปีนข้ามไป ทั้งหมดดูน่าสนใจ น่าตื่นเต้น และชวนให้เราสนใจการออกแบบ  เราจำได้แม้กระทั่งเพลงประจำด่าน ประจำโลกต่างๆ  ทั้งหมดทั้งมวลทำให้เกมนี้เป็น comfort zone ของเราที่เมื่อกลับมาจากโรงเรียนก็ต้องมาเปิดเครื่อง famicom กับตลับเกมเถื่อนเพื่อมาเล่น

เลยเป็นที่มาว่าทำไมถึงอยากไป Nintendo World ที่ USJ โอซาก้ามาก ทั้งๆ ที่ทั้งชีวิตนี้ไม่เคยเป็นคนชอบสวนสนุกใดๆ  ประสบการณ์ครั้งสุดท้ายที่ไปสวนสนุกก็พบว่าน่าเบื่อ ต้องรอคิวนั่งเครื่องเล่นต่างๆ นั่งแล้วก็ไม่ใช่ว่าจะนั่งได้นาน แปปๆ ก็ต้องลงแล้ว  ส่วนที่เป็นรถเหาะเหินก็พบว่าไม่ชอบ เพราะหวาดเสียวเกินไป และชีวิตก็มีเรื่องหวาดเสียวให้ลุ้นกันอยู่ทุกวันอยู่แล้ว  นอกจากนั้นก็มีส่วนของพาเหรดการ์ตูนที่ก็ไม่ได้รู้สึกอินอะไรกับเขาด้วย  เรารู้สึกว่าสวนสนุกเป็นประดิษฐกรรมของคนอเมริกันที่น่าเบื่อ ทำให้การสร้างความสนุกเป็นเรื่องที่ standardize เหมือนกันทั้งโลก เหมือนกับอาหาร fast food ที่แม้มี chain ทั่วโลก แต่อาหารก็มีรูปแบบคล้ายๆ กันหมด

แต่สิ่งที่ทำให้ Nintendo World มีความแตกต่างจากสวนสนุกทั่วๆ ไปก็คือ ทั้งโซนนี้มีความเป็น "เกม" ปรกติของสวนสนุกทั้งโลกนั้น ล้วนเป็นเรื่องของอารมณ์และประสบการณ์ ไม่ได้มีปัญหามาให้แก้ไข แต่สำหรับที่นี่ เขามีปัญหามาให้แก้คือ 1. ในบริเวณนี้มีกล่องเหรียญซ่อนอยู่ตามจุดต่างๆ เราต้องตามไปทุบให้ครบ นอกจากนี้ยังมีจุดเชคอินไอเทมลับอีกมากมาย 2. เห็ดทองคำโดน bowser jr. ขโมยไป ต้องรีบนำกลับมาให้ได้ด้วยการไปเล่น challenge แย่งชิงกุญแจ 3 ดอกจากจุดต่างๆ แล้วไปใช้เปิดประตูสู่ปราสาทไปต่อสู้กับ boss เอาเห็ดกลับมาให้ได้  และเพื่อที่จะไปร่วมแก้ปัญหาเหล่านี้ได้ ก็ต้องซื้อนาฬิกาเก็บแต้มเสียก่อน ซึ่งก็น่าตกใจ เพราะแค่ตัวบัตรเข้าก็แพงชิบหายอยู่แล้ว ยังต้องให้ซื้ออะไรเพิ่มอีก

ก่อนที่จะไปเล่นอย่างอื่น เราเริ่มต้นจากการเข้าไปนั่งรถแข่ง Koopa Challenge ก่อน ซึ่งแน่นอนว่ามันไม่ได้ให้นั่งเฉยๆ แต่ต้องคอยเก็บแต้มด้วยการกดปุ่มเลี้ยวให้ถูกจังหวะ ยิงอาวุธใส่ศัตรูข้างทาง ผ่านแว่นตา hologram ที่ติดมากับที่นั่งของรถ  ก็ยอมรับว่างงนิดหน่อย เพราะรถที่นั่งมันมี 4 คน ถ้าทุกคนกดเลี้ยวไม่พร้อมกัน หรือไม่ช่วยกันยิงศัตรู แล้วมันจะนับคะแนนกันยังไง แล้วทีมไหนแข่งกับใครก็ดูงงๆ  นั่งเสร็จก็เลยรู้สึกไม่ค่อยประทับใจเท่าไหร่ แตกต่างจากเก้าอี้หรรษาของ Harry Potter ที่น่าตื่นเต้นตื่นตากว่ามาก

เมื่อออกมาแล้วก็พบว่าฝนเริ่มตก แต่นั่นก็ไม่ใช่ข้ออ้างที่จะไม่ทำ challenge เก็บกุญแจ เพื่อไปทวงเห็ดทองคำคืนจาก bowser jr.  เราเริ่มจากด่าน Koopa Power Punch  กติกาคือ ทำให้กระดองเต่าที่เลื่อนซ้ายขวาอยู่บน platform นั้นดีดขึ้นไป  วิธีการคือเรามีกล่อง power 3 กล่อง ต้องต่อยกล่อง power กล่องแรกแล้วพลังจะเริ่มส่งต่อไปยังกล่อง 2 และ 3 ตามลำดับ ถ้าขณะที่พลังถึงกล่องที่ 3 แล้วกระดองเต่าอยู่เหนือกล่องนี้พอดี มันก็จะดีดขึ้น  ฟังดูยุ่งยากมากจนสงสัยตัวเองว่าทำไมไม่ไปหาด่านที่มันง่ายกว่านี้เพื่อเก็บแต้ม และเมื่อเราสังเกตคนที่เล่นก่อนจะถึงตาเรา ก็พบว่าหลายคนไม่สามารถทำได้ และเมื่อทำไม่ได้มันก็ไม่ได้ fail เงียบๆ แต่ fail แบบมีเสียงดังป่าวประกาศให้คนทราบทั้งบริเวณว่าคนนี้ตีไม่ขึ้นนะ มาดูเร็วโคตรนู้บ  ทำให้เรารู้สึกกดดันมาก  จากที่วัดระยะดู พบว่าถ้าตีกล่อง power แรกตอนก่อนกระดองมันจะเข้าปากท่อสักช่วงตัว  มันจะได้จังหวะพอดี และมันก็เป็นอย่างนั้นจริงๆ ทำให้เรารอดจากด่านนี้ไป

ด่านที่สองที่ไปเก็บ คือเกมต่อ puzzle รูปกุญแจให้สำเร็จภายในเวลาที่กำหนด และชิ้นส่วนรูปกุญแจนั้นก็กระจัดกระจายไปอยู่กันคนละจอรอบๆ ห้อง ต้องวิ่งไปเก็บชิ้นส่วนเหล่านั้นให้ครบแล้วเอามาต่อกันบนจอใหญ่กลางห้อง  เกมนี้ต้องเล่นกับเด็กญี่ปุ่น 2 คน กับนักท่องเที่ยวจีนอีก 1 คน แล้วก็วุ่นวายมาก เกือบวิ่งชนกันระหว่างการหาชิ้นส่วนกุญแจ

ด่านที่สามคือเกมเปลี่ยนป้าย คือจะมีแผงป้ายประมาณเกือยร้อยป้าย บางป้ายเป็นสีม่วง บางป้ายเป็นสีเหลือง กติกาของเกมคือต้องพลิกทุกป้ายจากม่วงให้เป็นเหลืองทุกอันถึงจะชนะ ฟังดูเหมือนง่ายแต่ความจริงยากมาก เพราะเวลาที่ให้มีจำกัด ต้องเล่นสัก 4 คนถึงจะพลิกกันทัน ส่วนถ้าเล่นกันสามคน สองคน หรือคนเดียว (!?) พบว่าไม่ประสบความสำเร็จเลยแม้แต่รายเดียว  เมื่อถึงตาเรา คนดูแลเกมให้เราไปจับคู่กับพี่ผู้ชายอีกคนหนึ่งที่ก็มาคนเดียวเหมือนกัน เราแบ่งฝั่งซ้าย ฝั่งขวา แล้วใช้วิชาประสาทไวทุบป้ายด้วยความเร็วสูง จนกระทั่งอยู่ดีๆ ก็พบว่าพลิกได้สำเร็จทุกป้ายแล้วภายในเวลาที่กำหนด คนดูแลเกมกรี๊ดเสียงดังราวกับอยู่ในเกมโชว์ญี่ปุ่นเพราะเป็นเรื่องเกิดขึ้นได้ยาก  เราเดินออกไปอย่างงงๆ 

พอได้สติก็รีบไปทวงเห็ดทองคำจากไอ้ bowser jr. ทันที แกไม่รอดแน่

เราเข้าปราสาทปราบบอสโดยที่ไม่ได้ทำการบ้านมาก่อนเลยว่าข้างในมันจะเป็นอะไร ยูทูปเบอร์ อินฟลูเขาโพสเล่าไว้ทั่วก็ไม่สนใจไปหามาดูเพราะกลัวว่าจะเป็นการสปอย  สิ่งที่พบเมื่อเข้าไปคือ เราต้องไปยืนหน้าจอโปรเจคเตอร์ที่เหมือนจะเป็นรูปเงาของเราอยู่บนจอ แล้วเราต้องทำมือขว้างลูกไฟใส่ศัตรู ย่อตัวหลบเมื่อลูกมิสไซล์ลอยผ่านมา ซึ่งก็ดูเหมือนง่าย แต่สำหรับคนอายุ 30+++ ที่เข่าจะมีเสียงกรอบแกรบทุกครั้งที่ย่อตัวลงนั้น ถือเป็นเรื่องทุลักทุเล และเป็นอันตรายต่อสุขภาพ

ที่ติดกับดินแดนมาริโอ้ มีโซนใหม่ของดองกี้คองที่เราไม่ได้จองตั๋ว express เอาไว้ ถ้าจะนั่ง minecart madness ก็จะต้องรอไป 200 นาที ซึ่งเราคงไม่รอ  แต่ไปทำภารกิจตีกลองเข้าจังหวะ เรียกแรดออกจากกล่องแทน แล้วเราก็ชนะอีกแล้ว น่าเบื่อจังทำไมวันนี้เล่นอะไรก็ชนะไปหมด

มา USJ คราวนี้ พาพ่อแม่มาด้วย เลยจะทำเป็นอยู่ถึงตี 1 ตี 2 รอเล่นเครื่องเล่นให้ครบแบบเขาไม่ได้ ต้องรีบไปรีบกลับ  ถ้าคราวหลังจะอยู่ให้นานขึ้นกว่านี้เพื่อเล่นทุกสิ่งอย่าง 
