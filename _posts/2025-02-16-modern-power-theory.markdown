---
layout: post
title:  "Modern Power Theory"
date:   2025-02-16 14:30:00 +0800
categories: blog
---
ถ้าเป็นคนตามข่าวการเมืองช่วงสัปดาห์ที่ผ่านมา (13-14 กุมภา) ก็คงได้ยินเรื่องสภาล่มเพราะญัตติการแก้รัฐธรรมนูญกันมาบ้าง พูดโดยสรุปรวบรัดคือ ญัตติการแก้รัฐธรรมนูญรายมาตราถูกเสนอโดยส.ส.ไอติมจากพรรคประชาชน เพราะไปได้ข้อมูลใหม่จากการไปคุยกับประธานศาลรัฐธรรมนูญมาว่าวิธีนี้สามารถทำได้ และการประชุมที่นัดกันไว้ก็จะมาเล่าว่าจะทำได้อย่างไรในทางกฎหมาย แต่ทางฝั่งรัฐบาลนำโดยพรรคเพื่อไทยมองว่าหากอภิปรายต่อไปก็ไม่มีประโยชน์ ประกอบกับมีพรรคร่วมหลายฝ่ายคว่ำบาตรไม่ยอมเข้าประชุม ก็เลยตัดสินใจล้มการประชุมทั้งสองวันเสีย บอกว่าจะเอาญัตตินี้ไปถามศาลรัฐธรรมนูญอีกที แล้วเอาผลลัพธ์มาโน้มน้าวใจพรรคร่วมทีหลัง อันนี้คือคำอธิบายตามที่เห็น

ส่วนคำอธิบายตามที่มองไม่เห็นคือ พรรคภูมิใจไทยไม่อยากแก้รัฐธรรมนูญใดๆ อยู่แล้ว (ทั้งๆ ที่เป็นนโยบายของรัฐบาล) แล้วพยายามหาข้ออ้างหลบเลี่ยงต่างๆ พรรคเพื่อไทยจึงต้องไปตั้งหลักเตรียมใช้ไม้แข็งโน้มน้าวใจข้างหลังบ้าน ไม้ที่หนึ่งคือการรื้อฟื้นคดีที่ดินปากช่องทับที่ดินสปก.ของครอบครัวอนุทิน ที่หากมีมูลและส่อทุจริตก็จะกลายเป็นตั๋วสู่ศาลคดีอาญาของผู้ดำรงตำแหน่งทางการเมือง และการตัดสิทธิ์ทางการเมืองตลอดชีวิตแบบเดียวกับปารีณา ไม้ที่สองคือการส่งเรื่องฮั้วการเลือกตั้งส.ว.เข้าสู่ DSI ที่อาจทำให้ส.ว.สีน้ำเงินหัวใจเดียวกันต้องโดนคดีฉ้อโกง ถูกยึดทรัพย์ล้มละลายในบั้นปลายชีวิตกันได้ง่ายๆ

ที่มาของอำนาจเป็นปัญหาโลกแตกของยุคสมัยนี้ ถ้าว่ากันตามตำรา อำนาจควรมีที่มาจากความชอบธรรม ความโปร่งใส ตรงไปตรงมา เพราะจะทำให้สังคมยอมรับและสนับสนุนให้อำนาจนั้นยังมีต่อไปได้  ส่วนอำนาจที่มาจากการ blackmail ข่มขู่ แม้จะเป็นที่มาของอำนาจอย่างหนึ่งก็จริง แต่ก็ขาดความโปร่งใสและชอบธรรม สุดท้ายจะไม่ยั่งยืนและถูกโค่นล้มได้ง่าย

แต่สิ่งที่เห็นและเป็นอยู่ของโลกปัจจุบันคือ อำนาจที่มาจากการข่มขู่และความกลัว มีความสถาพรมากในยุคสมัยใหม่ สีจิ้นผิงสามารถใช้อำนาจการข่มขู่ทำลายภาคประชาชน ขยายอำนาจไปยังเจตซินเจียงเอย เขตฮ่องกงเอยโดยที่ประชาชนในพื้นที่มิได้ต้องการ  หรือวลาดิมีย์ ปูติน ที่ยัดคดีฝ่ายตรงข้ามและควบคุมปกครองรัสเซียมาอย่างยาวนานยิ่งกว่าผู้ปกครองของรัฐใดๆ ในยุโรปในยุคเดียวกัน  ทั้งหมดนี้เป็นไปได้เพราะเทคโนโลยีสมัยใหม่ที่ทำให้การสอดแนมเป็นไปได้อย่างง่ายดาย รวมถึงเทคโนโลยีการกระจายข้อมูล ที่ส่วนกลางสามารถบิดเบือน ควบคุมและเบี่ยงเบนความสนใจของผู้คนในสังคมได้ตลอดเวลา

เราไม่มีทางรู้ว่าท้ายที่สุด การได้มาซึ่งอำนาจจากการ blackmail ส.ว.และอนุทิน จะยั่งยืนหรือไม่ หรือท้ายที่สุดก็ไม่มีใครสนใจแม้แต่ว่าจะได้แก้รัฐธรรมนูญหรือไม่ ขอแค่ว่าพรรคเพื่อไทยมีอำนาจเบ็ดเสร็จเด็ดขาดก็เพียงพอ หรือในทางกลับกัน เมื่อได้มีการร่างรัฐธรรมนูญเกิดขึ้นจริงๆ จะมีใครสนใจหรือไม่ว่าประเด็นใด เรื่องใดที่จะถูกแก้ไข หรือว่าไม่มีใครสนใจ เพราะ social media มี feed ประเด็นอื่น ดราม่าอื่นมาหล่อเลี้ยงบทสนทนาของสังคมต่อไปเรื่อยๆ