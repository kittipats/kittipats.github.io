---
layout: post
title:  "Angry Traveller - Fuji Rock"
date:   2025-09-21 14:20:00 +0800
categories: blog
---

1

ประสบการณ์ Fuji Rock เมื่อปี 2017 ของเรา ไม่ค่อยจะดีนัก เราซื้อเต็นท์ไปกาง เราเจอพายุหนักพัดตอนกลางคืนจนเต็นท์เกือบปลิว เราเจอแสงแดดไออุ่นอุณหภูมิ 43 องศาตอนกลางวันจนทำให้เกือบเป็นลมแดด เราเจอผัดกะเพราใส่ผักชีเต็มๆ สามกำมือจนมองไม่เห็นข้าวที่ใส่ด้านล่าง เราเหนื่อยและไม่อยากไปเจออะไรแบบนี้อีก และนั่นคือคือเมื่อครั้งเรายังอายุ 20 ปลายๆ

แต่แล้วในอีก 8 ปีต่อมา ก็มีเหตุให้ต้องกลับไปงานเทศกาลดนตรีนี้อีกเพื่อดูแสดงโชว์งานใหญ่ครั้งแรก (และน่าจะเป็นครั้งเดียว) ของยามาชิตะ ทะสึโร่ เจ้าพ่อ genre city pop ที่กลับมาดังใหม่ในยุค tiktok ครองเมือง  เราตั้งใจไปดูวันที่แกแสดงโชว์วันเดียวก็คือวันเสาร์ ส่วนวงอื่นๆ ที่จะมาเล่นในวันนั้นก็ถือว่าเป็นของแถม  และเนื่องจากจะไปแค่วันเดียว เราก็ไม่คิดว่ามันจะเหนื่อยหรือมีปัญหาอะไรมาก เพจ instagram ของ Fuji Rock เองก็ยังเชิญชวนให้เดินทางมาตอนเที่ยงของวันหนึ่ง ส่วนตอนกลางคืนที่รถไฟรถบัสหมดแล้ว ก็เชิญพักผ่อนในบริเวณงานได้ตามอัธยาศัยเพื่อรอนั่งรถบัส และรถไฟกลับเข้าเมืองตอน 6 โมงเช้าวันต่อมา ไม่ต้องไปจองโรงแรม (ที่มันเต็มหมดแล้ว)

2

เช้าวันเสาร์ในโตเกียว เราค่อยๆ กินข้าว เตรียมตัวนั่งรถไฟไปสถานียุซาวะ เพื่อไปนั่งรถบัสต่อไปยังที่ที่จัดงาน ไม่มีอะไรต้องรีบร้อน เพราะยังไงก็ทันดูทะสึโร่ตอนสองทุ่มอยู่แล้ว  เราไปถึงยุซาวะตอน 11 โมงเพื่อไปเจอกับป้ายที่ว่ารถบัสมีค่าใช้จ่าย 2000 เยน โปรดเตรียมเงินให้พอดี เพราะไม่มีทอน  เลยต้องกุลีกุจอไปหาร้านข้าวเที่ยงกิน เพื่อแตกแบงค์ 10000 เยนใบเดียวของเรา 

![Picture of queuing festival-goers, waiting for shuttle bus](/assets/images/20250913_hotheetad.jpeg)

11 โมงครึ่ง เราพร้อมแล้วที่จะจ่ายเงิน 2000 เยนเพื่อนั่งรถบัส แต่ฉากน่าสะเทือนใจที่เห็นเมื่อลงไปยังชานชาลาคือมีคนต่อคิวมหาศาลทบไปทบมา 5-6 รอบกลางลานรถบัส กลางแดด 36 องศาในฤดูร้อนของญี่ปุ่น  มันน่าแปลกใจ เพราะเมื่อ 8 ปีก่อน 1. คนไม่ได้เยอะขนาดนี้ 2. รถบัสสามารถมีคนยืนได้ ทำให้สามารถขึ้นไปเบียดๆ กันได้ไม่ต้องรอนาน แต่สำหรับตอนนี้ ทุกคนต้องนั่งเท่านั้นห้ามยืน  ทำให้ต้องรอนานกันเข้าไปอีก

เรานึกว่ารถบัสน่าจะมีเยอะสอดคล้องตามจำนวนคนที่มาเยอะ แต่เมื่อยืนไป 10 นาทีแล้วพบว่าแถวไม่ขยับ แต่กลับยิ่งยาวขึ้นเรื่อยๆ ก็ต้องยิ้มรับชะตากรรมกันไป  โชคดีที่เอาผ้าขนหนูเล็กๆ สามารถมาปิดหลังคอได้ และโชคดีอีกที่ซื้อ body wipe -3 องศาโปร 1 แถม 1 มาจากร้านมะซึโมโต้คิโยชิ ที่ช่วยได้บ้างแม้ความเย็นจากผ้าจะอยู่ได้แค่ 90 วินาทีกลางแดดก็ตาม มีคนหอบลูกเด็กเล็กแดงมาต่อคิวด้วย แล้วเด็กก็เริ่มร้องโหยหวนเพราะอากาศร้อนและรอนานน่าเวทนาเป็นอย่างมาก 

เราต่อคิวนานมาก นานพอที่คนรอบๆ เริ่มสลับคิวกันออกไปซื้อน้ำท่า และเข้าห้องน้ำ  แต่สำหรับเราตัวคนเดียวจะไปเรียกร้องความยุติธรรมอะไรกับเขาได้ ขืนออกไปจะกลับเข้ามาก็ต้องโดนสังคมเพ่งเล็ง บางคนเอาหนังสือมาอ่านซึ่งเราเชื่อว่าเขาทำไปแบบ performative งั้นๆ ไม่มีทางอ่านได้รู้เรื่องจริงๆ เพราะอากาศมันร้อนมากๆ จนกิจกรรมที่ดูจะถูกกาลเทศะที่สุดคือการก่อจลาจล  งานดนตรีก็ระดับโลกขนาดนี้ ทำไมถึงไม่มีเต็นท์กันแดดกันฝนให้คนมารอรถบัส จะลด cost เอากำไรกันไปถึงไหน

อยู่ดีๆ ก็มีคนมาเดินเก็บเงิน มาเก็บทำไม อ๋อ มาเก็บค่ารถบัสที่เรากำลังต่อแถวจะขึ้นนั่นเอง ขอโทษที่ลืมเพราะต่อแถวนานจนลืมว่าตัวเองมายืนทำอะไรที่นี่  คราวนี้เราก็หยิบแบงค์ 1000 เยนสองใบที่อุตส่าห์ไปแตกออกมาจากร้านข้าวหน้าไก่ในสถานี  ทันใดนั้นเองเขายื่นเครื่องอ่านบัตรมาให้นึกว่าเราจะจ่ายด้วยบัตรเดบิต ไอ้ชิบหายถ้ามันใช้บัตรได้ทำไมไม่เขียนบอกตั้งแต่แรก

มีเจ้าหน้าที่คนหนึ่งฉีดน้ำจากสายยางหงอยๆ อยู่ข้างแถว สายน้ำจากยางไม่ได้ออกมาเป็นละอองเล็กๆ โปรยปรายลดความร้อนอะไร หากแต่ออกมาเหมือนสายน้ำเยี่ยว เขาอาจคิดว่าได้ยินเสียงน้ำแล้วทุกคนจะใจเย็นกันบ้าง  และไม่ว่ามันจะได้ผลหรือไม่ได้ผล คนญี่ปุ่นก็ดูใจเย็นกันจริงๆ เพราะถ้าเป็นประเทศอื่นที่ต้องมาตากแดดรออะไรนานขนาดนี้ ต้องมีการประท้วงงานพังพินาศกันไปแล้ว  ว่าไปพลางเราก็ได้ขึ้นรถกันพอดี

อย่างที่ได้เขียนไปว่า รถบัสเดี๋ยวนี้ต้องนั่งทุกคนห้ามยืน ทุกคนก็ต้องหาที่นั่งของตัวเอง  คนที่มากับกลุ่มเพื่อนก็นั่งติดกัน  แต่ถ้าเป็นคนที่เดินทางมาคนเดียวแล้วบังเอิญเป็นชาวต่างชาติด้วยล่ะ แน่นอนว่าที่นั่งข้างๆ คนนั้นก็จะว่างเว้นไป แทนที่จะเอามาชุบชูชีวิตของใครที่ยังยืนตากแดด 36 องศาอยู่ข้างล่างบ้าง ก็ต้องปล่อยให้สูญเปล่าไปอย่างงั้น

เราพลิกดูนาฬิกา เป็นเวลา 13 นาฬิกา 30 นาที นั่นแปลว่าเรายืนต่อแถวอยู่ตรงนั้นเป็นเวลา 2 ชั่วโมงเต็ม กลางแดดฤดูร้อน ไม่มีน้ำ ไม่ได้เข้าห้องน้ำ ไม่ได้คุยกับใคร  เรานั่งดูวิวหุบเขาที่สวยงามของนีกาตะไปพลาง ในใจก็ขอโทษร่างกายตัวเองไปพลาง เราไม่รู้จริงๆ เพราะจำได้ว่า 8 ปีที่แล้ว ไม่ต้องรอนานขนาดนี้

3

นั่งอยู่หนึ่งชั่วโมงเต็ม ในที่สุดก็มาถึงที่จัดงานตรงลานสกีนาเอบะที่เดิม  ลานกางเต็นท์ก็อยู่ที่เดิม เพิ่มเติมคือมันดูเต็มแน่นกว่าคราวก่อนมาก โชคดีที่เราไม่ต้องไปกาง  เราแวะซื้อ merch ของเทศกาลก่อนเข้างาน  merch fuji rock เป็นของศักดิ์สิทธิ์ เพราะไม่ว่าจะใส่ไปที่ใดในประเทศญี่ปุ่น ก็จะมีคนมาทักเสมอว่าไปมาหรอ โอ้โห (ที่ตื่นเต้นเพราะรู้ว่าต้องมาต่อแถว 2 ชั่วโมงขึ้นรถบัสหรือเปล่า?) 

สิ่งที่เราต้องพบคือ ของกว่า 50% หมดแล้ว เราเริ่มเชื่อว่าคนจัดงาน oversold บัตรของวันนี้แบบมากๆ คนมันเยอะแบบผิดปรกติ ของต้องแย่งซื้อ ทางต้องแย่งเดิน ห้องน้ำต้องแย่งเข้า  อย่างไรก็ดี เราเดินทางเข้าประตูงานมาแล้วในที่สุด คงไม่มีปัญหาอะไรอีกแล้ว

![Picture of raining mess in the venue](/assets/images/20250921_damnitrain.jpeg)

เมื่อเท้าก้าวมาในงาน แดดสดใส 36 องศาที่แผดเผาเรามาทั้งวันก็หายไปแล้วตามมาด้วยเม็ดฝน ผสมเล็กผสมน้อย และในเวลาเพียง 30 วินาที มันกลายเป็นห่าฝนที่ทุกคนต้องรีบหาที่หลบภัย ถ้าพระเจ้ามีจริง พระเจ้าคงเกลียดเรามาก  แต่ไม่เป็นไรเพราะเราพกเสื้อกันฝนสำหรับเดินป่าของ decathlon มาด้วย และเราพบว่ามันใช้ได้ดีมากเพราะมันทำเป็นผ้าคลุมขนาดใหญ่ สวมทับไปในขณะที่เรายังสะพายเป้ข้างหลังอยู่ด้วยได้ ขอบคุณ supply chain จากจีนแผ่นดินใหญ่ที่ทำให้เรามีอุปกรณ์เดินป่าราคาสมเหตุสมผลใช้กันถ้วนหน้า

เราพบว่าการเดินป่าขณะฝนตก เป็นประสบการณ์ที่สงบน่าหลงใหล หากแต่มีติดนิดหน่อยตรงที่พื้นทางเดินค่อนข้างเละเทะ และติดอีกนิดตรงที่ว่ามีฟ้าผ่า และบริเวณใกล้ๆ ก็มีสายไฟฟ้าแรงสูงพาดผ่าน

4

วงอินดี้ใหม่ๆ ที่เล่นช่วงบ่ายๆ ค่อนข้างน่าเบื่อ เราคิดว่าแวดวง indie rock จากอังกฤษก็ดี จากอเมริกาก็ดี ในยุคนี้มันขาดเสน่ห์หมดแล้ว  sound เหมือนเดิมๆ แบบเมื่อ 10 ปีที่แล้ว   หน้าใหม่ๆ ไม่โผล่มาแล้วโดยเฉพาะจากฝั่งอังกฤษ  คนที่ยังฟังกันอยู่ก็มาจากยุค Vampire Weekend, Bloc Party etc. ซึ่งตามหลักการ คนพวกนั้นควรมีเมีย มีลูก ไม่ควรมานั่งตากฝนในงานเทศกาลดนตรีกลางป่าในต่างประเทศอีกแล้ว

เรานั่งปักหลักอยู่หน้าเวทีใหญ่จนฝนหยุดตก จนมืดค่ำ และจนยามาชิตะ ทะซึโรขึ้นเวที เรายังไม่ลืมว่าเรามาเพื่อการนี้โดยเฉพาะ แกเปิดมาด้วยเพลง Sparkle  ทุกอย่างดูลงตัว ดูคลาสสิค ดู impact แบบทันทีไม่ต้องถามกี่โมง  เป็นเวลา 50 ปี กว่าที่ผลงานของเขาจะได้นำมาเล่นสดๆ บนเวทีใหญ่แบบนี้

แกยังสร้างเสียงฮือฮาต่อด้วยการเอามาริยะ ทะเคะอุชิขึ้นเวทีมาร้อง Plastic Love คู่กัน กลายเป็น talk of the town ระดับที่ว่าไปคุยกับเจ้าของร้านขายชาใน shimokitazawa ในสัปดาห์ถัดมา ก็ยังรู้ว่ามี surprise นี้เกิดขึ้น (พร้อมกับให้ความเห็นว่าเวทีแบบนี้ใหญ่เกินไปสำหรับทั้งคู่ คงเล่นได้เป็นครั้งแรกและครั้งสุดท้ายแล้ว)

คอนจบด้วยการร้องเพลงฮิต Sayonara Natsu no Hi เราคิดว่ามันเหมือนเพลงไทยเพลงนึง แต่เราคิดไม่ออกว่าเพลงอะไร ใครจำได้ช่วยบอกด้วย

เราเปิดตารางแล้วเจอว่า Four Tet จะมาเล่นต่ออีกเวทีหนึ่งพอดี  ชีวิตนี้ได้ดูทั้ง Srillex ทั้ง Fred Again (ซึ่งดีโคตรๆ) แล้ว  ก็พอดีที่จะได้เก็บ Four Tet เป็นคนสุดท้ายครบเป็นแก้วสามประการ  เรารู้จัก Four Tet ครั้งแรกตั้งแต่ปี 2001 ที่ยังไม่มีคำว่า EDM  ในยุคนั้นเพลงแบบนี้ยังเรียกว่า Electronica หรือ Experimental อยู่  ลายเซ็นของ Four Tet คือเขาสร้างเพลงใหม่ด้วยวิธี mix (ซึ่งไม่ organic) จากเสียงพื้นฐานที่เป็น organic โดยคงความ organic ไว้ได้ตลอด ซึ่งถือว่าเป็นแนวทางที่แปลก เพราะหากสำรวจเพลง Electronica ในช่วงเดียวกันทั้ง Spiller, Modjo, Groove Armada, Fatboy Slim etc. เหล่านี้ไม่เหนียมอายที่จะใช้เสียง beat สังเคราะห์แปลกๆ แบบเต็มเหนี่ยวและเป็นรากฐานให้กับวงศาคณาญาติของ EDM ต่อๆ มา

น่าสังเกตว่าแนว Experimental ในยุคนั้น ก็กลายมาเป็นแนวกระแสหลักแบบเต็มภาคภูมิในอีก 20 ปีถัดมา นี่แหล่ะหนาที่เขาบอกว่าศิลปินควรคิด “เผื่ออนาคต” ทำผลงานไปล่วงหน้าให้คนในอนาคตมาชื่นชม แต่ก่อนอื่นเราต้องไปเข้าห้องน้ำก่อน สิ่งที่พบก็กลายเป็นฉากสะเทือนใจอีกครั้งเมื่อคิวเข้าห้องน้ำชายยาวมากขนาดเกือบ 200 เมตร  มันมีอะไรที่เราไม่ต้องต่อคิวมั้ยในงานนี้ อีเหี้ยโลกแตกเลยได้ยัง

เรายืนอยู่หน้าเวที Four Tet บนเวทีเรียบง่าย มีแค่โต๊ะวาง Turntable กับไฟอีเกียสองตัว แล้วเขาก็เดินขึ้นเวทีด้วยกางเกงขาสั้นเก่าๆ ใส่เสื้อตัว 199 สะพาย tote bag เหมือนมาจ่ายตลาด  ว่าแล้วเขาก็เริ่มเปิด sound แบบเพลงอินเดีย เสียงกระหึ่มจนผีเสื้อกลางคืนในป่าออกบินหนีให้ปั่นป่วน เสียงครึกโครมเหมือนล้างป่าช้า  จากอินเดีย ก็กลายเป็น hip hop จาก hip hop กลายเป็น jazz จาก jazz กลายเป็น carnival brazil  transition เรียบเนียนไร้รอยต่อ ทอเต็มผืน นึกว่าเพลงเดียวกัน  เขาเป็น dj ที่ไม่มีหมดมุกจริงๆ  หยิบ sound ใหม่มาได้เรื่อยๆ เหมือนกระเป๋าโดเรมอน  แต่เมื่อเข้าช่วงท้าย จากที่เปิดหัวแบบ world music global citizen ก็เริ่ม dance แบบคนติดยา คนญี่ปุ่นที่ปรกติจะดูสงบเสงี่ยมในคอนเสิร์ตก็เก็บอาการไม่อยู่เพราะสนุกมาก เสื้อกันหนาวที่ต้องใส่ตอนกลางคืน ก็ต้องถอดออกเพราะมันร้อนชิบหายแล้ว

5

เมื่อคอนจบสิ้นตอน 5 ทุ่มครึ่ง ก็ได้เวลาหาที่พักผ่อนตามอัธยาศัยเพื่อรอรถบัสตอน 6 โมงเช้า เราหาจุด slope หลังห้องน้ำชาย แล้วเอากระเป๋าวางเป็นหมอนนอนเงียบๆ  ไม่ทันไรก็มีพนักงานมาไล่ให้ออกไปอยู่โซนด้านหน้าของงานกันทั้งหมดเพื่อความปลอดภัย

![Picture of wonderful accommodation](/assets/images/20250921_tryingtosleep.jpeg)

นี่เองคือความชิบหายที่เหมือนจะชิบหายกันไม่จบสิ้น เพราะ “โซนด้านหน้า” นั้นมันใกล้กับเวทีที่ชื่อ Marquee Stage ซึ่งตามตารางแล้วจะมีศิลปิน EDM ขึ้นมาเปิดเพลงจากเที่ยงคืนยันตี 5  เราพยายามแก้ปัญหา ค้นหาจุดใต้ต้นไม้ที่น่าจะสงบเงียบ กันฝน เป็นที่นอน  แต่ก็ค้นพบว่าไม่มีจุดใดปลอดภัย เพราะเสียงจาก Marquee Stage ดังมาก

เรานอนไป และฟังเพลง EDM ไป บาง dj mix ได้เหี้ยมาก ขาด continuity ใดๆ ไม่รู้ใครเชิญมา  บาง dj เน้นบิ้วอารมณ์ด้วยการแหกปากใส่ไมค์ แต่ mix ออกมาจริงๆ ก็หงอยเหงาไม่แปลกใหม่น่าสนใจ  แต่มี dj อยู่คนนึงเปิดแผ่นได้ดีมาก มีไอเดียใหม่ๆ ตลอดเวลา เวลาส่ง beat drop ก็มีมุกใหม่ๆ ไม่เหมือนที่เคยได้ยินทั่วไป มารู้ชื่อภายหลังว่า “Jyoty"  แต่ระหว่างนั้นจิตของเรากำลังคาบเกี่ยวระหว่างอยู่ในความฝัน และภาวะการเป็นนักวิจารณ์  และระหว่างนั้นก็พบว่าฟ้าเริ่มสว่างแล้วทั้งๆ ที่ยังเป็นเวลาตี 4 ทั้งหมดก็เป็นเหตุให้เราไม่มีโอกาสได้หลับเลยทั้งคืน  แต่อย่างไรก็ดีก็น่าชื่นใจที่ฝนไม่ได้ตกมาตอนกลางคืน ไม่เช่นนั้นเราต้องไปนอนหน้าเวที EDM อีก

![Picture of marquee stage](/assets/images/20250921_marqueestage.jpeg)

เราทยอยเก็บผ้าปูที่นอน เก็บกระเป๋า ยอมแพ้กับการพยายามนอน  เราเดินไปตรงเวทีและลานขายอาหาร บรรยากาศราวกับเมือง post-apocalypse มีคนจับกลุ่มนั่งเก้าอี้สนามเมาเหมือนซอมบี้เป็นหย่อมๆ มีคนเมานอนบนพื้นข้างถังขยะโดยไม่มีผ้าห่มและไม่มีผ้าปู ซึ่งน่าอิจฉามากว่าทำได้อย่างไร  เรารู้สึกหิวและอยากหาอะไรกินแล้วสายตาก็หันไปเห็นร้านอาหารไทย “ไม่เป็นไร” ขายข้าวผัดกะเพรา

หากใครติดตาม Angry Traveller ที่เราเขียนใน Medium หลายปีที่แล้ว เราเขียนถึงข้าวผัดกะเพราในงาน Fuji Rock ปี 2017 ในเวลานั้นคนญี่ปุ่นคลั่งไคล้อาหารไทยโดยไม่ทราบสาเหตุ แต่แน่นอนว่าสูตรที่ทำออกมาก็ล้วนตามแต่จินตนาการของคนญี่ปุ่นที่เข้าใจไปเองว่าอาหารไทยควรมีหน้าตาแบบนั้นแบบนี้ ไม่ได้สะท้อนความจริงอะไร และข้าวผัดกะเพราในงานเมื่อปี 2017 ก็กลายเป็นสลัดใส่ผักชี ที่หาข้าว หาหมู หาใบกะเพราไม่เจอ และในปีนี้ เราจะให้โอกาสอีกครั้ง

![Picture of wonderful basil fried rice](/assets/images/20250921_basilrice.jpeg)

เมื่อเราเปิดกล่องออกมา เราไม่เจอผักชี นี่นับว่าเป็นชัยชนะขั้นแรก ต่อมามีไข่ดาวที่แม้ไม่กรอบแต่ไข่แดงก็เป็นแบบยางมะตูมมีสกุลรุนชาติ แต่ก็เสียดายที่พบผัก rocket แบบใส่สลัดที่ไม่รู้ใส่มาทำไม ไม่มีใบกะเพรา หมูก็เหมือนต้มมาแต่เหมือนว่าคลุกกับผงอะไรสักอย่างที่เข้าใจว่าน่าจะเป็นผงกะเพราสำเร็จรูปที่ขายที่นี่  เราลองกินคำแรก แล้วก็ตะลึงเพราะมันอร่อยมาก ไม่รู้ว่าเพราะเราหิวไม่ได้นอน ไม่ได้กินอะไรมาทั้งคืนหรือไม่  แต่มันอร่อยจริงๆ เหมือนหมูคลุกผงโนริชิโอะ แบบมันฝรั่งทอด  แน่นอนว่ารสชาติไม่ใช่ผัดกะเพราและเราก็ไม่ควรเรียกสิ่งนี้ว่าผัดกะเพรา  หากแต่มันอร่อยไปในแนวทางของตัวเอง และหากมีโอกาสหากินได้ภายหลัง ก็กินได้อีกเรื่อยๆ

ระหว่างยืนกินไป dj บนเวทีก็เปิดเพลง JOY ของ Yuki เอาใจเจน Millennial 

"โลกทำให้ฉันมีความสุข 
สนุกกับฉันจนกว่ากายฉันจะหยุด"

เราเคยฟังผู้บริหารที่ไหนใน youtube บอกว่า “การไม่มีความสุขก็อาจเป็นความสุข”  ซึ่งเราคิดว่าเป็นที่คิดที่เหี้ย ไม่มีความสุขก็คือไม่มีความสุข ไม่เห็นต้องมานั่งตีความใหม่ปลอบใจตัวเองอะไร ไม่มีความสุขก็ไม่เป็นไร คนเราไม่จำเป็นว่าต้องมีความสุขตลอดเวลาอยู่แล้ว และโดยเฉพาะเวลานี้ ที่เราเหนื่อย, ง่วง, และอยากรีบกลับโตเกียวไปนอนที่โรงแรม

6

![Picture of the floating world](/assets/images/20250921_floatingworld.jpeg)

![Picture of jazz cabin](/assets/images/20250921_jazzcabin.jpeg)

บริเวณหน้าประตูงานในเวลาตี 5 ดูเหมือนโลกที่ล่องลอย มีคนเดินมากมาย แต่ล้วนดูไร้สติ  ผ่านร้านอาหารที่มีที่นั่ง แต่คนก็นอนหลับบนโต๊ะคาอาหารอย่างนั้น เราผ่าน cabin ที่เข้าไปกลายเป็นบาร์ jazz พร้อม floor เต้นรำ เราผ่านหุบเขา ลำธารที่มีเมฆหมอกพาดผ่าน แล้วเราก็เดินทางมาถึงแถวรอนั่งรถบัส แต่ฉากน่าสะเทือนใจก็ปรากฏตรงหน้าอีกครั้ง เมื่อเจอคนต่อแถวยาวเกือบครึ่งกิโลเมตร  คนจัดการแถวพยายามทำให้แถวแตก เลี้ยวซ้าย เลี้ยวขวา หักมุมหลบตึกหลบทางรถราวกับว่ากำลังเล่นเกมจราจรอัจฉริยะ แต่สุดท้ายก็ยอมแพ้ให้ต่อแถวกันตรงๆ ครึ่งกิโลแบบนั้นไป เพราะคนทยอยเดินทางมามากขึ้นเรื่อยๆ

โชคดีว่าแดดไม่ร้อนมาก และเราง่วงมากขนาดว่าไม่ได้ดูนาฬิกาแล้วว่าใช้เวลารอนานเท่าใด เมื่อถึงสถานีเอะชิโกะยุซาว่าก็ขึ้นชานชาลา ขึ้นรถไฟกลับโตเกียวทันที  ไม่ต้องซื้อของฝากอะไรมันแล้ว ใครอยากกินก็มาซื้อเอง เราเชื่อว่าทุกคนมีปัญญามา

ร่างกายเราล่องลอย ผ่านสถานีรถไฟใต้ดิน ผ่านบันไดเลื่อน ผ่านร้านลอว์สัน ผ่านประตูโรงแรม ผ่านลิฟต์ แล้วเราก็มาถึงห้องพัก  ขณะนี้เวลา 10 โมงเช้าวันอาทิตย์ แต่เวลาไม่มีความหมายอะไรสำหรับเราอีกแล้ว เพราะเราจะนอนทั้งวัน  เราถอดเสื้อผ้าทั้งหมดแล้วยัดเข้าเครื่องซักผ้า เมื่อกดปุ่ม หน้าจอมันขึ้นเลข 2  เราไม่รู้ว่ามันแปลว่าอะไร เรากดปุ่มเดิมอีกครั้ง เครื่องมันก็เดินหน้าทำงานต่อไป แล้วเราก็ล้มลงบนเตียงทันที  พร้อมคิดว่าเลข 2 บนเครื่องซักผ้า น่าจะกำลังบอกกับเราว่า "victory"
