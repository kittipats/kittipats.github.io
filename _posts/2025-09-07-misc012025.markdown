---
layout: post
title:  "รวบตึง 1/2025"
date:   2025-09-07 20:00:00 +0800
categories: blog
---
1

ช่วงที่มีการสู้รบบริเวณชายแดนไทย-กัมพูชา เราไม่ได้เล่นโซเชียล และไม่ได้เข้าเฟสบุ๊คเลย (อันที่จริงคือ deactivate ไปนานแล้ว) มารู้ทีหลังว่า feed หลายคนถูก flood ด้วยโพสเครื่องด่า และโพสยุแยงให้ไทยบุกกรุงพนมเปญ เปิดฉากสู้รบทุกมิติกันไปเลย  เรารู้อีกว่า แม้เจ้าของบัญชีจะกด hide กด not interested แต่ algorithm ก็ยังโชว์ข้อความทำนองเดียวกัน แต่มาจากบัญชีอื่นอยู่ดี โดยที่หลายบัญชีทั้งที่เป็น op และคอมเม้นต์ ก็เป็นบัญชีเปิดใหม่ บัญชีส่อว่าจะเป็น bot ไอ้มาร์คมึง

เรายืนยันอีกครั้งว่าเราเชื่ออะไรบนโซเชียลไม่ได้อีกแล้ว สิ่งที่ดูเหมือนจะเป็นฉันทามติชาวเน็ต อาจเป็นแค่ข้อความจาก LLM ของ AI สักเจ้า generate ซ้ำๆ กัน  หรืออาจจะเป็นคนจริงๆ แต่จ้างมาโพสทำยอดไปวันๆ ส่วนเนื้อหาข้อความจะเชื่อไม่เชื่อก็โพสให้ คนเราต้องกินต้องใช้

2

เราคิดว่าหนทางที่จะแก้ปัญหาชาตินิยมล้นเกิน คือต้องบังคับทุกคนเกณฑ์ทหาร  ทุกคนต้องได้ลองแบก supply หนัก 40 กิโลข้ามเขา และลองได้บังคับรถลำเลียง รถถังต่างๆ ตามความถนัด และต้องพร้อมที่จะถูกเรียกทันทีที่มีความขัดแย้ง  เช่นนี้ทุกคนจะได้รู้ว่าสงครามคือปัญหาของทุกคน และทุกคนต้องร่วมกันรับผิดชอบในผลลัพธ์ของมัน แล้วเราก็จะไม่มีปัญหาของการดันหลังคนอื่นให้ไปรบแนวหน้า หรือผลักปัญหาของชาวบ้านบริเวณชายแดนออกไปแบบพร่ำเพรื่อ  เราเชื่อว่าทุกภาคส่วนจะมีสติขึ้น

3

เราเพิ่งอ่านหนังสือเกี่ยวกับจดหมายของมารี อองตัวแนทกับเอกเซล วอน เฟอร์เซนจบ สิ่งที่เราสนใจคือก่อนราชวงศ์บูร์บงจะถูกโค่นล้มในเดือนสิงหาคม 1792 ฝ่ายนิยมกษัตริย์ภายใต้รัฐธรรมนูญนำโดยลาฟาแยต พยายามรวบรวมกำลังเพื่อห้ามปรามกลุ่มหัวรุนแรงที่พยายามจับกุมราชวงศ์ แต่ฝ่ายราชวงศ์เองก็ไม่หืออืออยากให้ลาฟาแยตมาเกี่ยวข้อง เพราะตัวลาฟาแยตเองเป็นจุดเริ่มให้กษัตริย์ถูกลดบทบาทลง ส่วนกลุ่มหัวรุนแรงก็ไม่ให้ราคาอีก  กลายเป็นว่าในเวลาหน้าสิ่วหน้าขวาน พวกทางสายกลาง, ประนีประนอม มีเหตุผลนั้น ซื้อใจใครไม่ได้เลย

4

เพิ่งดูข่าวเลือกนายก แล้วมีผู้ให้ความเห็นว่าอาจจะทำให้แบรนด์สีส้มดูเป็นพวกปฎิบัตินิยม แทนภาพของนักอุดมการณ์ แล้วเรารู้สึกไม่เห็นด้วย เพราะถ้าปฎิบัตินิยมจริงๆ ตัวเลือกคือไม่ควรไปร่วมเลือกสังฆกรรมอะไรกับพรรคไหนเลย ปล่อยให้ยื้อแย่งกันระหว่างเพื่อไทย กับภูมิใจไทย หนึ่งเดือน สองเดือน หรือไม่ก็ปล่อยให้มีการโหวตนายกจากทั้งสองพรรคไป โดยจะทำให้รายชื่อแคนดิเดตลดลงไปเรื่อยๆ จนเหลือแค่ประยุทธ์คนเดียว  ทั้งหมดนี้เท้งสามารถทำได้โดยไม่ต้องถูกด่าอะไร แค่ตั้งหน้าตั้งตายืนให้กำลังใจห่างๆ ไป  การที่มายุ่งเป็นเรื่องอุดมการณ์ล้วนๆ  อุดมการณ์ที่ว่าหัวหน้ารัฐประหารไม่ควรกลับมาปกครองอีก  อุดมการณ์ที่ว่าทุกพรรคการเมืองต้องมีส่วนช่วยหาทางออกจากทางตันในระบบการปกครอง

และถ้าพูดถึงตัวเลือกอนุทินนั้น เราก็คิดว่าสมเหตุสมผลที่สุดเท่าที่เป็นไปได้ในห้วงเวลานั้น เพราะชัยเกษมเองก็ไม่ได้ดูพร้อมรับคำว่าจะยุบสภา (หรือแม้แต่จะมาเป็นนายก) โดยมีหลักฐานคือไปให้สัมภาษณ์กับสื่อว่าทางพรรคเพื่อไทยยังไม่ได้ติดต่อมา โดยพูดแบบนี้หลายครั้ง หลายโอกาสในห้วงเวลาแค่ 2 วัน หนักสุดคือในรายการสรยุทธ ที่นอกจากจะยืนยันคำเดิมว่าทางพรรคไม่ได้ติดต่อมาว่าจะให้ทำอะไร ยังเปิดเผยต่อว่าพรรคอาจเตรียมเรื่องของอัศวินขี่ม้าขาวเอาไว้ด้วย จนกระทั่งฉากสุดท้ายที่ภูมิธรรมออกมาพูดเรื่องที่ว่าเลือกแล้วยุบสภาทันที  ชัยเกษมเองก็ยังบอกว่าไม่รู้เรื่องเป็นแค่ตุ๊กตาตัวหนึ่ง เสร็จแล้วก็มีวิดีโอแถลงการณ์ที่อ่านข้อความใน ipad เหมือนตุ๊กตาตัวหนึ่งจริงๆ ดั่งที่พูดไว้ สิ่งนี้เป็นปัญหาเพราะคนเริ่มกระบวนการยุบสภาคือนายก ถ้าตัวคนที่จะเป็นนายก มาให้คำมั่นสัญญาเอง มาเซ็นรับรองข้อตกลงด้วยตัวเองไม่ได้ ก็เท่ากับว่าไม่สามารถให้มารับผิดชอบอะไรในทางการเมืองได้  แต่ก็นั่นแหล่ะทั้งหมดเป็นแค่ model ข้อสมมุติฐานที่วิญญูชนคิดได้ แต่ก็อาจจะไม่เป็นจริงก็ได้

5

เพิ่งได้เครื่องเล่น vinyl มา หลังจากมีแผ่นแรกเมื่อ 10 ปีที่แล้ว บอกตามตรงว่าเราก็แยกไม่ออกหรอกว่าเสียงเสิงมันต่างจากฟังใน spotify ยังไง แต่ feeling ที่เราต้องบรรจงแกะกล่องแผ่นเสียงออกจากห่อพลาสติก แล้วก็ค่อยๆ ดึงแผ่นออกจากซองแล้ววางบนเครื่องเล่น แล้วต้องค่อยเอาหัวอ่านจรดลงบนเว้นเล็กๆ ที่อยู่บริเวณขอบของแผ่นเสียงเพื่อให้มันมีเสียงออกมานั้น มันเป็นความรู้สึกสุดคลาสสิค มันโคตร meditative มันชวนให้เราคิดไปเองว่าเพลงมันเพราะขึ้น