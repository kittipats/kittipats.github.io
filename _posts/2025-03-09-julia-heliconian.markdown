---
layout: post
title:  "Julia Heliconian"
date:   2025-03-09 23:00:00 +0800
categories: blog
---
ข่าวใหญ่ในปี 2021 ของประเทศสิงคโปร์คือการพบผีเสื้อสายพันธุ์ต่างถิ่น ปรากฏตัวเป็นครั้งแรกบนแผ่นดินใหญ่ใน Hort Park สวนสาธารณะย่านตะวันตกของเกาะ  สัญฐานที่พบคือมีปีกกว้างประมาณ 80 เซนติเมตร ด้านหน้าของปีกเป็นสีส้มสด บางตัวมีตัดขอบสีดำ  ด้านหลังของปีกเป็นสีส้มจางๆ พร้อมมีลายสีน้ำตาล ลำตัวเป็นสีส้มเหมือนปีก บินรวดเร็วผิดแผกจากผีเสื้อท้องถิ่นอื่นในตระกูลเดียวกัน  ชื่อทางวิทยาศาสตร์ของมันคือ Dryas iulia ชื่อเรียกปรกติคือ Julia Heliconian หรือ ผีเสื้อจูเลีย

ผีเสื้อจูเลียมีแหล่งกำเนิดในโซนเขตร้อนทวีปอเมริกาเช่น Mexico, Costa Rica และไม่เคยปรากฏหลักฐานการย้ายถิ่นฐานของสายพันธุ์ในอดีตมาก่อน  การที่อยู่ดีๆ มันมาโผล่แถวเอเชียตะวันออกเฉียงใต้ จึงเป็นปริศนาน่าหาคำตอบ แม้แต่รัฐบาลสิงคโปร์เองก็ต้องสร้าง Campaign ให้ประชาชนช่วยรายงานการพบผีเสื้อจูเลีย เพื่อเฝ้าระวังจำนวนประชากรของเอเลี่ยนสปีชี่ส์

เราเป็นอาสารสมัครให้กรมอุทยานของสิงคโปร์ ช่วยรัฐบาลนับผีเสื้อสปีชี่ส์ต่างๆ ทุกเดือน สิ่งที่พบด้วยตัวเองคือ ผีเสื้อจูเลียมีจำนวนประชากรแบบก้าวกระโดด จากที่ไม่เคยพบมาก่อนเลยเมื่อต้นปี 2021 กลายมาเป็นพบบ้าง 1-2 ตัว พบเฉพาะเขตทุรกันดารฝั่งตะวันตกของเกาะเมื่อช่วงปลายปี และกลายมาเป็นพบเกือบ 10 ตัวในสวนสาธารณะใกล้บ้านในช่วง 2022 - 2023 นับว่าเป็นเรื่องน่ากังวล

มีงานวิจัยจาก NUS เพื่อค้นหาว่าผีเสื้อจูเลียเหล่านี้มาจากไหน ทำการแกะรอย DNA เทียบกับแหล่งฟาร์มผีเสื้อในที่ต่างๆ ของฝั่งทวีปอเมริกา สืบสวนธุรกรรมและเส้นทางการเงิน  ข้อสันนิษฐานที่เขาได้คือ เป็นผีเสื้อจากฟาร์มเลี้ยงแห่งหนึ่งใน Costa Rica นำเข้าโดยออการไนเซอร์จัดงานแต่งงานในภูเก็ตรายหนึ่ง  ในงานแต่งงานนั้น มี gimmick คือ จะมีการปล่อยผีเสื้อสีส้มสดใสเฉลิมฉลองวินาทีประทับใจ เป็นความบังเอิญที่ผีเสื้อจูเลียที่ถูกปล่อยออกมา สามารถอยู่รอดและสืบพันธุ์ได้ เพราะมีพืชเลื้อยชนิดหนึ่งที่ชื่อว่าต้นเสาวรสก้านคอร์กี้ ซึ่งพืชชนิดนี้ก็มีแหล่งกำเนิดมาจากทวีปอเมริกาเช่นกัน  พืชชนิดนี้มีอยู่ทั่วไปทั้งแหลมมลายูตอนใต้ สร้างให้เกิด “ถนน” สำหรับการแพร่กระจายสายพันธุ์จากภูเก็ต ลงมาถึงสิงคโปร์

แหล่งต้นเสาวรสบนคาบสมุทรมลายูนี้ก็ยังเคยเป็นถนนให้กับผีเสื้อ Tawny Coaster ให้แพร่พันธุ์จากอินเดียลงมาถึงสิงคโปร์เมื่อช่วง 1990 จนตอนนี้ก็ขึ้นแท่นเป็นผีเสื้อท้องถิ่นไปเรียบร้อย  และสำหรับกรณีผีเสื้อจูเลียก็คงเป็นแบบเดียวกันในอีกไม่ช้า เพราะคำว่าเอเลี่ยนสปีชี่ส์ก็เป็นคำที่มนุษย์สร้างขึ้นมาเอง การเคลื่อนย้ายแพร่พันธุ์สัตว์ต่างถิ่น เกิดขึ้นตลอดเวลาเป็นกระบวนการตามธรรมชาติ มันไม่ได้เป็นสิ่งชั่วร้ายในตัวมันเอง  เอเลี่ยนสปีชี่ส์จะน่ากังวลก็ต่อเมื่อมันเริ่มขยายพันธุ์รวดเร็วมากเกินไปจนระบบนิเวศปรับตัวไม่ทัน

ตั้วแต่ปี 2024 สิ่งที่เกิดขึ้นคือ เราไม่เจอผีเสื้อจูเลียบ่อยๆ อีกต่อไป รวมถึงผีเสื้ออื่นๆ ที่ต้องพึ่งพิงต้นเสาวรสก็หายไปด้วยเช่น Tawny Coaster เราสันนิษฐานว่ารัฐบาลทำการกำจัด host plant เหล่านั้นอย่างจริงจัง แก้ปัญหาที่ต้นตอ หรือไม่ก็เกิดจากอากาศที่มันร้อนเกินไปมากจากปรากฏการณ์ El Nino ที่ทำให้ผีเสื้อต่างถิ่นพวกนี้อยู่ไม่ได้

ความผกผันของจำนวนประชากรผีเสื้อจูเลียในช่วง 4 ปี ทำให้เรารู้สึกว่าธรรมชาติมีกลไก มีระบบจัดการของมันเอง ทั้งหมดนี้เกิดขึ้นโดยที่เราไม่ต้องรับรู้หรือเข้าไปควบคุมอะไร อันที่จริงธรรมชาติไม่ต้องพึ่งพาเราก็ได้ เราก็ทำได้แค่นั่งเฝ้ามองมันแล้วจากไปอย่างเงียบๆ
