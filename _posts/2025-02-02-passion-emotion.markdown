---
layout: post
title:  "Passion/Reason"
date:   2025-02-02 21:00:00 +0800
categories: blog
---
เราเคยเชื่อว่าเหตุผลที่ถูกต้อง จะแก้ไขปัญหาได้ทุกเรื่อง จะนำทางเราไปสู่สิ่งที่ถูกต้องทุกสิ่งอย่าง  ถ้าใช้เหตุผลแล้วมันแก้ไม่ได้ หรือมีปัญหาเกิดขึ้น ก็ไม่ใช่เพราะว่ามันเกิดจากการใช้เหตุผล แต่เป็นเพราะเรื่องอื่นๆ เช่น คนอื่นไม่ใช้เหตุผลกับเราด้วย หรือสถานการณ์ถูกกำหนดโดยคนที่ไม่มีเหตุผล ฯลฯ

ต่อมาเราเริ่มตระหนักว่า จุดหมายปลายทางหลายอย่าง ไม่ได้ถูกเลือกเพราะเหตุผล เช่นว่า การที่เราชอบคนนั้นคนนี้ มันก็ไม่มี parameter ชี้วัดแน่นอนอะไรที่จะบอกว่าเราชอบคนนี้เพราะอะไร การเลือกอาชีพเลือกการงานที่ทำก็ไม่มีเหตุผลอะไรนอกจากว่า ฉันไม่ชอบทำอันนั้น เลยทำสิ่งนี้แทน (ซึ่งความไม่ชอบ ก็เป็นเรื่องอารมณ์ล้วนๆ)

หรือถ้าว่ากันเรื่องที่ใหญ่กว่านั้น เช่นหลักมนุษยธรรมที่สังคมหันมาต่อต้านการทำโทษแบบทารุณกรรม การป้องกันเด็ก คนป่วยออกจากความขัดแย้ง, หลักสิทธิเสรีภาพการแสดงออก ไม่ปิดกั้นกดขี่มนุษย์ด้วยกัน  เหล่านี้โดยเนื้อแท้แล้วเป็นเรื่องอารมณ์มากกว่าเหตุผล กล่าวคือ มันแค่ไม่จรรโลงใจที่เด็กต้องโดนลูกหลงในความขัดแย้ง หรือไม่จรรโลงใจที่มนุษย์ต้องถูกทำร้ายเพราะแสดงออก แต่ถ้าจะต้องให้เหตุผลอื่นนอกจากความไม่จรรโลงใจซึ่งเป็นความรู้สึกล้วนๆ นั้น ก็พบว่าค่อนข้างทำได้ยาก

สำหรับเราแล้ว เราคิดว่าก็ไม่จำเป็นต้องหาเหตุผล ทำไมอารมณ์พื้นฐาน เช่นความเมตตา ความสุข จะเป็นหลักการพื้นฐานในการเลือกจุดหมายปลายทางของเราไม่ได้ คนเราต้องมีความเมตตาใจเขาใจเรา พอเห็นคนอื่นเดือดร้อนมันก็ต้องไม่จรรโลงใจเป็นเรื่องปรกติ, คนเราจะรักใครชอบใคร ก็เพราะว่าเรามีความสุข

เราคิดว่าถ้าเป็นเรื่องการเลือกจุดหมายปลายทางที่เราต้องการ เราควรใช้อารมณ์ให้มาก และไม่ควรเสียเวลาตามหาเหตุผลซ่อนเร้นจากความสัมพันธ์ของล้านปัจจัยและตัวแปร ที่อาจมีอยู่จริงก็ได้ แต่รู้ไปก็ไม่มีประโยชน์มากมายอะไร (เพราะสุดท้ายเราก็ต้องเลือกสิ่งนั้นอยู่ดี) 

ส่วนเรื่องของเหตุผล ควรใช้ให้มากเมื่อเราต้องการหาวิธีการที่จะไปสู่จุดหมาย เช่นว่า จะทำอย่างไรเพื่อให้รัฐบาลไม่ทำร้าย หรือปิดกั้นคนเห็นต่าง, จะทำอย่างไรเพื่อเข้าหาคนที่เราชอบ ฯลฯ 

ดังนั้น ตอนนี้เราเป็นคนที่ยอมรับโดยเปิดเผยว่าใช้อารมณ์ตัดสินใจ และทุกคนก็ควรใช้ด้วย