---
layout: post
title:  "Why I Write"
date:   2025-01-28 21:05:00 +0800
categories: blog
excerpt_separator: <!--more-->
---
> There is, in reality, a virtual me. This virtual me will not age, and will continue to play the piano for years, decades, centuries. Will there be humans then? Will the squids that will conquer the earth after humanity listen to me? What will pianos be to them? What about music? Will there be empathy there?
*จาก Kagami โดย Ryuichi Sakamoto, 2023*
<!--more-->

ก่อน Sakamoto เสีย เขาพยายามสร้างผลงานหลากหลายเพื่อฝากฝังตำนาน หนึ่งในนั้นคือการทำงานร่วมกับ Tindrum อเจนซี่ที่เชี่ยวชาญการบันทึกและการนำเสนองานแสดงต่างๆ  Sakamoto บันทึกการแสดงสดเดี่ยวเปียโน 40 นาทีผ่าน VR เพื่อให้คนรุ่นหลังได้ดูการแสดงสดที่เสมือนว่าเขามานั่งเล่นเปียโนอยู่บนเวทีจริงๆ ผ่านหนัง VR ที่ชื่อว่า Kagami

อาจเป็นการตั้งใจหรือไม่ก็แล้วแต่  Kagami ที่สิงคโปร์ จัดบนเวที Esplanade Theatre ซึ่งเป็นที่เดียวกันกับที่ Sakamoto ตัวจริงเคยมาแสดงสดให้กับคนไม่กี่ร้อยคนเมื่อปี 2019  ตัวเราเองที่ได้เป็นหนึ่งในผู้ชมในวันนั้น ไม่คิดว่านั่นจะเป็นครั้งสุดท้ายที่จะได้เห็นเขาเล่นเปียโนจริงๆ  ในโลกศิลปะ ความตายเป็นแรงบันดาลใจ แต่ส่วนใหญ่มันเป็นปัญหา มันทำให้กระแสความคิด ผลงานในรูปแบบที่เราชื่นชม มันสะดุดหยุดลงแล้วถูกลืมเลือนไป

โสเครติส (ผ่านปากของเพลโต) บอกวิธีแก้ในหนังสือ Symposium นั่นคือ เราต้องมีศิษย์ และเราต้องถ่ายทอดความรู้และปัญญาให้ศิษย์อยู่เสมอเพื่อให้เขาสืบทอดสายธารความคิดของเราต่อไปได้ โดยไม่ต้องกังวลว่าความคิดนั้นมันจะหยุดลงเมื่อเราตาย  อย่างไรก็ดี การมีศิษย์ในความดูแลในยุคนี้ก็ดูไม่เหมาะเสียแล้ว เพราะอาจจะหมิ่นเหม่เรื่องละเมิดทางเพศ  นอกจากนี้ โสเครติสในยุคนี้ (ถ้ามันมี) ก็ต้องเจอปัญหามากกว่านั้น เช่นว่า เนื้อหาของเขาอาจจะโดน algorithm ลดการมองเห็นลงโดย platform ต่างๆ เพราะมีเนื้อหาท้าทายผู้มีอำนาจ หรือไม่เช่นนั้นก็เป็นเพราะพฤติกรรมการเสพสื่อสมัยนี้เอง ที่ถ้าหากไม่ได้มาในรูปวิดิโอสั้นๆ เข้าถึง bullet point รัวๆ แบบฟังไม่ทัน ก็จะถูกปัดตกไป

ผลลัพธ์ของ algorithm และพฤติกรรมเสพสื่อที่ platform ต่างๆ หยิบยื่นให้ ก็มาถึงเร็วเกินคาด  คนรุ่นใหม่หลายคนมองว่าศิลปะสมัยใหม่เป็นเรื่องไร้สาระ บ้างก็ว่าบ้าการเมืองและ woke เกินไป บ้างก็เห็นว่าเป็นการสิ้นเปลืองทรัพยากร  ข้ออ้างปรกติที่ว่า ศิลปะควรมีความหลากหลายและไม่ปิดกั้นรูปแบบ เพราะแค่ว่าสิ่งนั้นมันสร้างมาจากความคิดสร้างสรรค์ของมนุษย์ เป็นการเฉลิมฉลองความเป็นมนุษย์ แค่นี้ก็ทรงคุณค่าในตัวเองแล้วนั้น  กลายเป็นข้ออ้างที่อาจฟังไม่กระดิกหู

ทั้งนี้ทั้งนั้น ก็ควรต้องโทษคนรุ่นเก่า และรวมถึงตัวเราเอง ที่ 1. ยอมให้ platform มีอำนาจเหนือผู้บริโภคขนาดนี้ เพียงเพราะอยากเอาความสะดวกตัวเองเป็นที่ตั้ง 2. ไม่ฝึกสื่อสารด้วยวิดีโอหรือรูปภาพ อย่างตัวเราเองนั้น เป็นคนทนฟังเสียงตัวเองไม่ได้เลย หากได้ยินเสียงตัวเองระหว่างพูดก็จะเกิดอาการขยะแขยงและทำให้ลืมว่าจะพูดอะไรถัดไป

ถ้าเป็นไปได้ เราอยากให้ Ryuichi Sakamoto, David Bowie, David Lynch และศิลปินอื่นๆ ที่เรารักอยู่กับเราต่อไป เราอยากให้เขาใช้ platform ที่ทรงพลังของพวกเขาสื่อสารกับคนทั่วไปให้มากขึ้น เรายังอยากได้ยินความเห็นของเขาต่อเรื่องท้าทายขอบเขตของศิลปะที่เกิดขึ้นมาไม่ว่าจะเป็นเรื่อง AI, มนุษย์กึ่งหุ่นยนต์

แต่เมื่อเราทำเช่นนั้นไม่ได้ สุดท้ายเราก็ต้องพึ่งพาตัวเอง เราควรต้องเขียนมากขึ้นผ่าน platform ที่เป็นอิสระ เราก็คงต้องฝึกทำวิดีโอและรูปภาพด้วย แต่คงไม่ใช่วันนี้  เรายังอยากให้โลกที่ปลาหมึกจะยึดครองในภายภาคหน้า ยังรู้จักดนตรี ยังมีเปียโน และยังหลงเหลือความเมตตาอยู่บ้าง