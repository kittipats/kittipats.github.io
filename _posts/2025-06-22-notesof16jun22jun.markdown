---
layout: post
title:  "Some Notes in the Week of 16 Jun - 22 Jun"
date:   2025-06-22 20:00:00 +0800
categories: blog
---
1
ฮุนเซนเป็นคนโมฆะ คาดว่าตอนนี้ทุกคนได้รับผลกระทบกันไปแล้วกับการที่เขาเอาบทสนทนาส่วนตัวกับนายกไทยในฐานะลูกหลาน (?) มาเผยแพร่  ผลกระทบเช่นว่าคือ ไม่มีใครกล้าวางแผนงานอะไรยาวๆ เพราะไม่รู้ว่ารัฐบาลจะล่มเมื่อไหร่ ไม่ว่าจะแวดวงธุรกิจ แวดวงสื่อ แวดวงงานอีเว้นท์ต่างๆ ที่ต้องมานั่งสวดมนต์ภาวนาไม่ให้งานที่วางแผนไปแล้วมันมาเกยทับกันกับช่วงเลือกตั้ง หรือว่ารัฐบาลใหม่จะเข้ามาเปลี่ยนอะไร ที่ทำให้แผนงานสะดุด  ณ ช่วงเวลานี้ ถ้าใครยังไม่สนใจ ฮุนเซน การเมือง และความสัมพันธ์ระหว่างประเทศ ก็ถึงเวลาที่ต้องสนใจได้แล้ว เพราะความเดือดร้อนมันมาถึงตัวทุกคนแล้ว

2
จะเป็นไปได้มั้ย ถ้าตระกูลทักษิณ แท้ที่จริงถูกฮุนเซนหลอกใช้เป็นเครื่องมือทำลายเสถียรภาพของประเทศไทยตลอด 20 ปี  ความสัมพันธ์ที่สร้างสมมา มีไว้เพื่อ groom เพื่อให้เป็น asset สำหรับการข่าวและยุทธวิธีของเขมร และท้ายที่สุดก็มา climax เก็บเกี่ยวดอกผลกันในช่วงเวลานี้  เป็นไปได้มั้ยที่คนเราจะหลอกคนอื่นได้ 20 ปี? 

CIA เคยโดนสายลับ Cuba หลอกให้ตั้งตัวเองเป็นทูตสหรัฐประจำคิวบามา 40 ปี รวมถึงเครือข่ายสายลับสหรัฐในคิวบาทั้งหมดก็พบว่าแท้จริงทำงานให้กับรัฐบาลคิวบา  ดังนั้นเราอย่าไปเชื่อคนที่อ้างตัวว่า “อ่านคนเก่ง” มากนัก  คนที่จับโกหกเป็นอาชีพ เอาเข้าจริงก็ทายใจถูกได้เฉลี่ยไม่เกิน 50% กว่าๆ (คือดีกว่าเดานิดเดียว) รายละเอียดตามไปอ่านได้ใน Talking to Strangers ของ Malcolm Gladwell

ดังนั้น 20 ปีเป็นเวลาน้อยนิดมาก  ถ้าจะมีการโกหก ก็ทำได้อยู่แล้ว  และสมมุติว่าฮุนเซนหลอกทักษิณใช้เป็นเครื่องมือจริง ตอนนี้กลไกราชการต่างๆ ในเมืองไทยไม่ว่าจะเป็นตำรวจ, เจ้าหน้าที่ท้องถิ่น, นักการเมือง ก็คงมีสายลับของเขมรแฝงตัวและคอยประโคม agenda ของฮุนเซนอยู่  รวมถึงข้อมูลความลับต่างๆ ก็คงรั่วไหลไปหมดแล้วโดยที่ตระกูลทักษิณและทีมงานเองก็ไม่รู้ตัว

อันที่จริงก็ไม่อยากเขียนแบบนี้ เพราะจะไปเข้าอิหรอบว่าทักษิณขายชาติ ต้องรัฐประหาร แต่เราบอกว่าทักษิณอาจไม่ได้ขายชาติ แต่โดนฮุนเซนหลอก  และนายกอื่นๆ ไม่ว่าจะชื่ออะไร ก็อาจจะโดนหลอกแบบเดียวกับทักษิณได้ 

3
เรานึกถึงนักกิจกรรมที่รณรงค์ด้านประชาธิปไตย ที่ฮุนเซนให้ความช่วยเหลือหลังรัฐประหารทั้งสองครั้ง ทุกคนเริ่มจากเจตนาที่ดีคือต้องการให้ประเทศไทยเป็นประเทศที่มีหลักการ เคารพเสียงประชาชน แต่ท้ายที่สุดและโดยไม่รู้ตัว ก็กลายเป็นเครื่องมือของรัฐบาลฮุนเซนที่เป็นรัฐบาลไร้หลักการที่สุดในภูมิภาค เพราะมีการครอบงำศาล ไปจนถึงฆ่าฝ่ายค้าน  เราจะอยู่อย่างไรในโลกแบบนี้กันดี โลกที่เราควบคุมผลลัพธ์ให้ต้องตรงตามเจตนาของเราไม่ได้   แล้วคุณค่าของการกระทำ เราจะดูจากเจตนาดี หรือจากผลลัพธ์สุดท้ายของการกระทำนั้นๆ ดี