---
layout: post
title:  "The More Perfect Enlightenment"
date:   2025-02-09 21:00:00 +0800
categories: blog
---
เพิ่งอ่านหนังสือ The Enlightenment ของ Ritchie Robertson ไปได้ครึ่งเล่ม  เรื่องที่เรารู้สึก surprise ที่สุดคือ ได้รู้ว่าในยุครู้แจ้งนั้น ผู้คนไม่ได้เปลี่ยนหลุดออกจากความเชื่อทางศาสนาแต่อย่างใด ความคิดอันเป็นเหตุเป็นผล คุ้มครองสิทธิมนุษยชน ก็ไม่ได้เกิดขึ้นแบบรวดเร็วข้ามคืน  หากแต่พัฒนาการเหล่านี้ เกิดขึ้นแบบช้าๆ ถดถอยและเดินหน้าไปเรื่อยๆ จนถึงเวลาปัจจุบัน

-1-

ตัวอย่างที่น่าแปลกใจคือเรื่องการล่าแม่มด  แต่ก่อนตัวเราคิดไปเองว่า เมื่อ Newton ค้นพบกฎแรงโน้มถ่วงแล้ว ทุกคนก็เลิกงมงายเรื่องแม่มดทันที  แต่สิ่งที่เกิดขึ้นคือ ความคลางแคลงใจเกี่ยวกับข้อเท็จจริงที่ว่ามีแม่มดจริงๆ หรือไม่นั้น มีมาตั้งแต่ก่อนยุคฟื้นฟูศิลปะวิทยาการ กลุ่มผู้มีอำนาจในวงการศาสนาบางส่วน สงสัยว่าคำสารภาพของผู้ต้องหาแม่มดนั้นเป็นเรื่องจริง หรือว่าพวกเขาแต่งขึ้นมาเอง หรือเพราะว่าเกิดจากอาการทางจิตอื่นใด  จนสุดท้ายข้อหาแม่มดนั้นก็ถูกหยิบมาใช้น้อยลงไปเองแบบเงียบๆ แต่ก็มีบ้างประปรายจนถึงศตวรรษที่ 20  ประเด็นสำคัญคือ Newton และการค้นคว้าทางวิทยาศาสตร์ไม่ได้มีส่วนอะไรกับกระบวนการนี้มาก

-2- 

และหากพูดถึง Newton ทุกคนจะรู้จักเขาในฐานะนักวิทยาศาสตร์ แล้วก็อาจทึกทักเอาว่าน่าจะเป็นผู้หลดพ้นจากความเชื่อทางศาสนา  แต่แท้ที่จริงแล้ว Newton นับถือศาสนาคริสต์อย่างสุดใจ และเชื่อในเรื่องวันล้างโลก เขาเชื่อว่าศาสนากำลังเสื่อมถอยและเขาสามารถกอบกู้มันขึ้นมาได้

การศึกษากฎแรงโน้มถ่วงก็ดี คุณสมบัติของแสง ของเสียงก็ดี ไม่ได้ทำเพื่อไปขัดแย้งกับความเชื่อทางศาสนา แต่เขาทำเพื่อเรียนรู้โลกที่พระเจ้าสร้างไว้ให้  เขาเชื่อว่าระบบการเคลื่อนไหวของวัตถุ และพลังงานในจักรวาลทั้งมวล ถูกสร้างและรักษาให้คงอยู่ด้วยอัจฉริยภาพของพระเจ้า เราในฐานะมนุษย์ควรมาดู ศึกษากฎเกณฑ์เหล่านี้

ความเชื่อที่ว่าจักรวาลถูกสร้างด้วยอัจฉริยภาพของพระเจ้านี้ ก็ยังไม่หายไปไหนจากโลกปัจจุบัน ยังคงมีนักปรัชญา นักการเมืองในสาย conservative ในอเมริกาเชื่อมั่นหลักการนี้อยู่อย่างหนักแน่น

-3-

ในยุครู้แจ้ง นักปรัชญาไม่เชื่อว่าคนเท่ากัน และตัวแท้งค์ก็ไม่ใช่ใครนอกจาก Immanuel Kant

ในมหาลัย และในหนังสือทั่วไป Kant เชื่อว่ามนุษย์มีศักยภาพในการใช้เหตุผล แต่สิ่งที่อยู่ในดอกจันและคนไม่ค่อยกล่าวถึงคือ Kant เชื่อว่าคนในยุโรปเท่านั้น ที่มีศักยภาพนี้ 100%  เขาเชื่อว่าคนเราถูกแบ่งเป็น 4 กลุ่ม แต่ละกลุ่มถูก fix คุณลักษณะด้วยสภาพแวดล้อม สภาพอากาศ ทำให้มีอุปนิสัย ใจคอ ความสามารถในการใช้เหตุผล ความกล้าหาญที่ต่างกัน ไม่สามารถเปลี่ยนแปลงได้

คนยุโรป มีความฉลาดกล้าหาญ คนเอเชียฉลาด แต่ขาดพลัง คนแอฟริกา มีพลังแต่ไม่ฉลาด คนอเมริกา (พื้นเมือง) ขี้เกียจและไม่มีอะไรดี  Kant จึงเชื่อในเรื่องการแบ่งแยกลำดับของเชื้อชาติ และสนับสนุนให้คนยุโรปบุกต่างแดนช่วยนำความเจริญไปให้

วงการปรัชญาต้องใช้เวลาอีกหลายร้อยปีถัดจาก Kant เพื่อที่จะเชื่อว่าคนเท่ากัน และจนถึงตอนนี้ก็ยังทำอยู่

-4-

เราคิดถึงหลายเรื่องในโลกตอนนี้ ที่ทุกอย่างดูเหมือนถอยหลัง เช่นว่า ประเทศไทยกลับมาใช้ 112 และทำให้การอภิปรายเรื่องสถาบันกษัตริย์ทำได้อย่างจำกัดยิ่งกว่าเมื่อ 5 ปีที่แล้ว หรือการที่รัฐบาลทรัมป์ 2.0 เพิกถอนสิทธิคนชายขอบในด้านต่างๆ 

แต่หากมองในภาพใหญ่ และในสเกลเวลา 100 ปี หรือ 1000 ปี เราจะเห็นว่าทั้งหมดยังอยู่ใน trend ขาขึ้น และกระบวนการถดถอยก็เป็นส่วนหนึ่งของการเดินหน้า  ทำให้เราเข้าใจว่า ยุครู้แจ้งกำลังเกิดขึ้นอยู่ไม่ได้จบไป