---
layout: post
title:  "Fever Dream"
date:   2025-05-18 21:00:00 +0800
categories: blog
---

เราอิจฉาคนที่บอกว่ายังไม่เคยติดโควิดเลย อันที่จริงเราก็ไม่เชื่อด้วยว่ามันจะเป็นไปได้อย่างไร นอกจากว่าเป็นคนเก็บตัว มีโรคฮิคิโคโมริทำให้ไม่กล้าออกจากบ้าน  ถ้าเป็นคนที่ใช้ชีวิตปรกติแล้วยังไงเสียมันก็ต้องโดนบ้างสักทีสองที 

ถ้าสำหรับตัวเรานั้นจะโชคร้ายหน่อย เพราะติดแล้วติดอีก ติดซ้ำซากจนขี้เกียจจะจดจำตัวเลขแล้ว และนี่ยังไม่รวมถึงอาการตัวร้อน หายใจไม่ออก วิงเวียนศีรษะ แบบหวัดธรรมดาที่เราก็เป็นบ่อยมากแบบ 2-3 เดือนครั้ง แล้วก็ชอบบังเอิญเป็นในห้วงเวลาที่อยู่ต่างประเทศบ้าง หรือต้องเตรียมไปทำธุระนู่นนี่บ้าง เป็นมารขัดขวางชีวิต

เมื่อสุดสัปดาห์ที่แล้วนี่เอง ก็เพิ่งติดหวัดแบบสดๆ ร้อนๆ ที่น่าสนใจคืออาการที่เป็นไม่เหมือนกับหวัดที่เราคุ้นเคยว่าต้องเริ่มจากไอจาม คันคอ ฯลฯ แต่มันเริ่มจากอาการคิดมาก คาดคะเนกังวลจนต้องไถมือถือไปเรื่อยๆ จนถึงจุดหนึ่งหัวและใบหน้าก็ร้อน แต่ตีนกลับเย็นจนต้องใส่ถุงเท้า และไข้ก็ขึ้นปรี๊ดโดยไม่มีอาการไอ จาม น้ำมูกไหลแบบปรกติแต่อย่างใด

เมื่อรู้ว่าเป็นไข้ก็เลยรีบข่มตาให้นอน พบว่าทำไม่ง่าย เพราะอาการคิดมากจากไข้ขึ้น ยังมีอยู่ต่อไป เราฝันว่ามีคนที่ต้องนั่งรถไปเที่ยว 5 คน แต่คนนึงป่วยเราเลยต้องหาคนมาเที่ยวแทนหนึ่งคน แต่เมื่อถึงเวลาคนที่มาเที่ยวแทนหนึ่งคน กับคนร่วมทริปอีกหนึ่งคนก็ไม่ว่างไปเที่ยวกับเรา ทำให้ต้องหาคนมาเที่ยวแทน 2 คน จากส่วนกลาง (ส่วนกลางจากไหนไม่ทราบ) ซึ่งในกรณีนี้ก็ต้องระบุว่าคนแรกนั้นมาแทนจนที่จะมาแทนอีกที แต่คนที่สองแค่มาแทนตัวจริงเฉยๆ  และเมื่อหาคนแทนได้ครบแล้วก็พบว่า ไม่มีใครมาเที่ยวกับเราได้เลย ต้องหาคนที่จะมาแทนคนที่จะมาแทนคนที่จะมาแทน + N ไม่มีที่สิ้นสุด ทำให้เราที่นอนอยู่นั้นปวดหัวมาก และนอนไม่สนิทเลยทั้งคืน เพราะสมการนี้มีค่าเป็นอนันต์ บางจังหวะเราเผลอจิกหัวตัวเองบนเตียงทำให้ตกใจตื่น (หรือเกิดอาการหัวใจเต้นผิดจังหวะไม่ทราบ)

ถ้าคนเราหาคนที่จะมาเที่ยวแทนแบบอนันต์แล้ว ก็ไม่มีใครยอมเที่ยวกับเรา เราก็คงสามารถแก้ปัญหาด้วยการลองถามคนในลำดับ N+1 จากรายชื่อส่วนกลางแทนได้อีก หรือไม่เช่นนั้นก็ลองไปถามคนในลำดับ -N ก็ได้ เพราะรายชื่อนี้เป็นรายชื่อที่เป็นอนันต์  แต่ถ้าต้องลำบากขนาดนี้เราก็ไม่ควรจะไปเที่ยวตั้งแต่แรกแล้ว

เราจำได้ว่าก่อนนอนเราดูการ์ตูนสองเรื่อง เรื่องแรกเกี่ยวกับคนเขียนมังงะที่ใช้เวลาวันหยุดเสาร์อาทิตย์ไปเที่ยวถ่ายรูปตามจุดฮิตต่างๆ รอบๆ เมืองโคฟุ (นากาโน่, ยามานาชิ ฯลฯ) ส่วนเรื่องที่สองเป็นการ์ตูนเกี่ยวกับหญิงสาวดาวโรงเรียนที่มีความสามารถพิเศษคือย้อนเวลาแก้ไขข้อผิดพลาดได้ ด้วยการถอดบรา และถอดชุดชั้นในตัวเอง ความจริงแล้วไข้เราขึ้นพอดีกับตอนที่ดูการ์ตูนเรื่องนี้นี่เอง

เรามีโปรแกรมร่วมเล่น Hyrox ที่กรุงเทพเสาร์หน้า และระหว่างสัปดาห์ยังต้องไปคอนเสิร์ตจุดต่างๆ รับเชื้อกันเข้าไปอีก ก็ได้แต่ภาวนาอาการป่วยจะรีบหายภายในคืนนี้
